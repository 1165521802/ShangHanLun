
★辯太陽病

★辯痙濕暍脈證

太陽病。發熱無汗。而反惡寒。是為剛痙。

太陽病。發熱汗出。而不惡寒。是為柔痙。

太陽病。發熱。其脈沉細。是為痙。

太陽病。發汗太多。因致痙。

*太陽病。發其汗。因致痙。(脈經。玉函。翼方)

病者身熱足寒。頸項強[急]。惡寒。時頭熱。面赤。目脈赤。獨頭動搖。是為痙。

太陽病。關節疼痛而煩。脈沉而細者。此名濕痹。濕痹之候。其人小便不利。大便反快。但當利其小便。(宋本。金匱)

*太陽病。關節疼煩。其脈沉細。為中濕。

病者一身盡疼。發熱。日晡即劇。此為風濕。汗出當風所致也。

*病者一身盡疼。發熱。日晡所劇者。此名風濕。此病傷於汗出當風。或久傷取冷所致也。(宋本。金匱)

濕家之為病。一身盡疼。發熱。身色似熏黃也。

濕家之為病。其人但頭汗出。背強。欲得被覆向火。若下之早即嘁。或胸滿。小便[不]利。舌上如胎。此為丹田有熱。胸上有寒。渴欲飲而不能飲。而口燥也。

濕家下之。額上汗出。微喘。小便利者死。下利不止者亦死。

問曰。風濕相摶。身體疼痛。法當汗出而解。值天陰雨不止。師云。此可發汗。汗之病不愈者。何也。
答曰。發其汗。汗大出者。但風氣去。濕氣續在。是故不愈。若治風濕者。發其汗。微微似欲出汗者。則風濕俱去也。

濕家病。身疼。發熱。面黃而喘。頭痛。鼻塞而煩。其脈大。自能飲食。腹中和。無病。病在頭。中寒濕。故鼻塞。內藥鼻中即愈。

太陽中熱者。暍是也。其人汗出。惡寒。身熱而渴也。白虎[加人參]湯主之。

太陽中暍。身熱疼重而脈微弱。此以夏月傷冷水。水行皮膚中所致也。瓜蒂湯主之。

太陽中暍。發熱。惡寒。身重而疼痛。其脈弦細芤遲。小便已。灑灑然毛聳。手足逆冷。小有勞。身即熱。口開。前板齒燥。若發其汗。惡寒則甚。加溫針。發熱益甚。數下之。淋復甚。

★太陽病用桂枝湯麻黃湯法

太陽之為病。脈浮。頭項強痛而惡寒。1

*太陽為病。頭痛。項強而惡寒。其脈浮數。宜桂枝湯。(聖惠方)1

太陽病。發熱。汗出。惡風。脈緩。為中風。2

太陽病。或已發熱。或未發熱。必惡寒。體痛。嘔逆。脈陰陽俱緊。為傷寒。3

傷寒一日。太陽受之。脈若靜者。為不傳。頗欲吐。或躁煩。脈數急者。乃為傳。4

*傷寒一日。太陽受病。若脈靜者。未傳諸藏。煩躁。欲吐。脈急數者。乃傳别藏也。宜桂枝湯。(聖惠方)4

傷寒[二三日]。其二陽證不見。此為不傳。5

病有發熱而惡寒者。發於陽也。不熱而惡寒者。發於陰也。發於陽者。七日愈。發於陰者。六日愈。以陽數七。陰數六故也。7

太陽病。頭痛。至七日。自當愈。以其經盡故也。若欲作再經者。當針足陽明。使經不傳則愈。8

太陽病。欲解時。從巳盡未。9

風家。表解而不了了者。十二日愈。10

太陽中風。其脈陽浮而陰弱。陽浮者。熱自發。陰弱者。汗自出。嗇嗇惡寒。淅淅惡風。翕翕發熱。鼻鳴。乾嘔。桂枝湯主之。12

*太陽病中風。其脈陽浮而弱。浮者熱自發。弱者汗自出。嗇嗇惡寒。翕翕發熱。鼻鳴。乾嘔。宜桂枝湯。(聖惠方)12

太陽病。頭痛。發熱。汗出。惡風。桂枝湯主之。13

太陽病。項背強几几。反汗出。惡風。桂枝[加葛根]湯主之。14

太陽病。下之。其氣上衝。可與桂枝湯。不衝。不可與之。15

太陽病三日。已發汗吐下溫針而不解。此為壞病。桂枝湯復不中與也。觀其脈證。知犯何逆。隨證治之。16

桂枝湯本為解肌。若其人脈浮緊。發熱。無汗。不可與也。常須識此。勿令誤也。16

酒客不可與桂枝湯。得之則嘔。以酒客不喜甘故也。17

喘家作桂枝湯。加厚樸杏人佳。18

服桂枝湯吐者。其後必吐膿血。19

太陽病。發其汗。遂漏不止。其人惡風。小便難。四肢微急。難以屈伸。桂枝加附子湯主之。20

太陽病。下之。脈促。胸滿者。桂枝去芍藥湯主之。若微[恶]寒者。桂枝去芍藥加附子湯主之。21-22

太陽病。得之八九日。如瘧狀。發熱。惡寒。熱多寒少。其人不嘔。清便續自可。一日再三發。脈微緩者。為欲愈也。脈微而惡寒者。此為陰陽俱虛。不可復發汗吐下也。面色赤。有熱者。為未欲解。以其不能得汗出。身必當癢。宜桂枝麻黃各半湯。23

*傷寒病六日後。至八日九日。如瘧。熱多寒少。一日再發。其脈微緩者。為欲愈。脈微而惡寒者。為陰陽俱虛。不可復吐下也。發汗面色赤有熱者。為欲解。宜服桂枝麻黃湯。(聖惠方)23

太陽病。初服桂枝湯。反煩不解者。當先刺風池風府。郤與桂枝湯即愈。24

*太陽病。服桂枝湯。煩熱不解者。當先針風池風府穴。乃與桂枝湯即愈。(聖惠方)24

服桂枝湯。大汗出。若脈洪大。與桂枝湯。若形如瘧。一日再發。汗出便解。宜桂枝二麻黃一湯。25

服桂枝湯。大汗出。大煩渴不解。若脈洪大。與白虎[加人參]湯。26

太陽病。發熱。惡寒。熱多寒少。脈微弱。此無陽也。不可復發汗。宜桂枝二越婢一湯。27

服桂枝湯。或下之。仍頭項強痛。翕翕發熱。無汗。心下滿。微痛。小便不利。桂枝去桂加茯苓白术湯主之。28

太陽病。項背強几几。無汗。惡風。葛根湯主之。31

太陽與陽明合病。而自利。[不嘔者。]葛根湯主之。32

太陽與陽明合病。不下利。但嘔者。葛根加半夏湯主之。33

太陽病。桂枝證。醫反下之。遂利不止。脈促者。表未解。喘而汗出者。宜葛根黃連[黃芩]湯。34

*太陽病。反下之。遂利不止。汗出者。宜葛根黃連湯。(聖惠方)34

太陽病。頭痛。發熱。身疼。腰痛。骨節疼痛。惡風。無汗而喘。麻黃湯主之。35

*太陽病。頭痛。發熱。身體骨節疼痛。惡風。無汗而喘者。宜麻黃湯。(聖惠方)35

太陽與陽明合病。喘而胸滿者。不可下也。宜麻黃湯。36

太陽病。十日已去。其脈浮細。嗜臥。此為外解。設胸滿脅痛者。與小柴胡湯。脈浮者。與麻黃湯。37

太陽病。外證未解。其脈浮弱。當以汗解。宜桂枝湯。42

太陽病。下之。微喘者。表未解故也。宜桂枝[加厚樸杏人]湯。43

太陽病。下之。微喘者。外未解故也。宜麻黃湯。43

太陽病。外證未解。不可下。下之為逆。欲解外者。宜桂枝湯。44

太陽病。先發汗不解而下之。其脈浮者不愈。浮為在外。而反下之。故令不愈。今脈浮。故在外。當解其外則愈。宜桂枝湯。45

*太陽病。下之不愈。其脈浮者為在外。汗之則愈。宜桂枝湯。45(聖惠方)

太陽病。脈浮緊。無汗。發熱。身疼痛。八九日不解。表證續在。此當發其汗。服藥已。微除。其人發煩目暝。劇者必衄。衄乃解。所以然者。陽氣重故也。宜麻黃湯。46

脈浮者。病在表。可發汗。宜麻黃湯。51

太陽病。脈浮而數者。可發其汗。宜麻黃湯。52

病常自汗出。此為榮氣和。榮氣和而外不解。此為衛氣不和也。榮行脈中。衛行脈外。復發其汗。衛和即愈。宜桂枝湯。53

*病常自汗出。此為榮氣和。衛氣不和故也。榮行脈中。衛行脈外。復發其汗。衛和即愈。宜桂枝湯。(翼方)53

*太陽病。自汗出。此為榮氣和。衛氣不和。榮行脈中。衛行脈外。復發其汗。表和即愈。宜桂枝湯。(聖惠方)53

病人藏無他病。時發熱。自汗出而不愈。此衛氣不和也。先其時發汗即愈。宜桂枝湯。54

傷寒。脈浮緊。不發汗。因致衄。宜麻黃湯。55

傷寒。不大便六七日。頭痛。有熱。與承氣湯。其小便反清。此為不在裏。續在表也。當發其汗。頭痛者必衄。宜桂枝湯。56

傷寒。發汗已解。半日許復煩。其脈浮數者。可復發其汗。宜桂枝湯。57

*太陽病。發汗已解。半日後復煩躁。其脈浮數者。可復發其汗。宜桂枝湯。(聖惠方)57

傷寒。醫下之。[續得下利。清穀不止。身體疼痛。急當救裏。]後身體疼痛。清便自調。急當救表。[救裏宜四逆湯。救表]宜桂枝湯。91

太陽病未解。其脈陰陽俱微。必先振汗而解。但陽[脈]微者。先汗之而解。[但陰脈微者。先下之而解。汗之]宜桂枝湯。[下之宜調胃承氣湯。]94

太陽病。發熱。汗出。此為榮弱衛強。故使汗出。欲救邪風。宜桂枝湯。95

太陽病不解。熱結膀胱。其人如狂。血必自下。下者即愈。其外未解。尚未可攻。當先解其外。宜桂枝湯。[外解已。小腹急結者。乃可攻之。宜桃人承氣湯。]106

*太陽病不解。熱結膀胱。其人如狂。血自下。下者愈。其外不解者。尚未可攻。當先解其外。外解已。但小腹急結者。乃可攻之。宜桃人承氣湯。(宋本)106

*太陽病不解。結熱在膀胱。其人如狂。其血自下。其外不解。尚未可攻。當解其外。宜桂枝湯。外已解。小腹結者。乃可攻之。宜桃人承氣湯。(聖惠方)106

傷寒。大下後。復發汗。心下痞。惡寒者。表未解也。不可攻痞。當先解表。宜桂枝湯。[表解。乃可攻痞。宜大黃黃連瀉心湯。]164

太陽中風。發熱而惡寒。0

*太陽中風。發熱而惡寒。宜桂枝湯。(聖惠方)0

太陽病三四日。不吐下。見芤乃汗之。0

傷寒一日。太陽脈弱。至四日。太陰脈大。0

[寸口]脈浮而緊。浮則為風。緊則為寒。風則傷衛。寒則傷榮。榮衛俱病。骨節煩疼。當發其汗。宜麻黃湯。0

★太陽病用青龍湯法

太陽中風。脈浮緊。發熱。惡寒。身疼痛。不汗出而煩躁。大青龍湯主之。若脈微弱。汗出。惡風。不可服之。服之則厥。筋愓肉瞤。此為逆也。38

*太陽中風。脈浮緊。發熱。惡寒。身體疼痛。宜大青龍湯。(聖惠方)38

傷寒。脈浮緩。身不疼。但重。或有輕時。無少陰證者。大青龍湯發之。39

傷寒。表不解。心下有水氣。乾嘔。發熱而咳。或渴。或利。或噎。或小便不利。小腹滿。或喘者。小青龍湯主之。40

傷寒。心下有水氣。咳而微喘。發熱。不渴。服湯已而渴者。此寒去。為欲解。小青龍湯主之。41

★太陽病用柴胡湯法

血弱氣盡。腠理開。邪氣因入。與正氣相搏。結於脅下。正邪分爭。往來寒熱。休作有時。默默不欲食飲。藏腑相連。其痛必下。邪高痛下。故使嘔也。小柴胡湯主之。服柴胡湯已而渴者。屬陽明。以法治之。97

得病六七日。脈遲浮弱。惡風寒。手足溫。醫再三下之。不能食。其人脅下滿痛。面目及身黃。頸項強。小便難。與柴胡湯後必下重。本渴。飲水而嘔。柴胡[湯]復不中與也。食穀者噦。98

傷寒四五日。身體熱。惡風。頸項強。脅下滿。手足溫而渴。小柴胡湯主之。99

傷寒。陽脈澀。陰脈弦。法當腹中急痛。先與小建中湯。不瘥。與小柴胡湯。100

傷寒六日。陽脈澀。陰脈弦。當腹中急痛。先與小建中湯。不瘥。宜大柴胡湯。(聖惠方)100

傷寒中風。有柴胡證。但見一證便是。不必悉具。凡柴胡湯證而下之。柴胡證不罷者。復與柴胡湯。必蒸蒸而振。卻發熱汗出而解。101

傷寒五六日。中風。往來寒熱。胸脅苦滿。默默不欲飲食。心煩。喜嘔。或胸中煩而不嘔。或渴。或腹中痛。或脅下痞堅。或心下悸。小便不利。或不渴。外有微熱。或咳。小柴胡湯主之。96

傷寒五六日。頭汗出。微惡寒。手足冷。心下滿。口不欲食。大便堅。其脈細。此為陽微結。必有表。復有裏。沉亦為病在裏。汗出為陽微。假令純陰結。不得有外證。悉入在於裏。此為半在外。半在裏。脈雖沉緊。不得為少陰[病]。所以然者。陰不得有汗。今頭汗出。故知非少陰也。可與小柴胡湯。設不了了者。得屎而解。148

傷寒十三日不解。胸脅滿而嘔。日晡所發潮熱[。已]而微利。此本柴胡證。下之不得利。今反利者。故知醫以丸藥下之。非其治也。潮熱者。實也。先再服小柴胡湯。以解其外。後以柴胡加芒消湯主之。104

傷寒八九日。下之。胸滿。煩驚。小便不利。譫語。一身[盡重。]不可轉側。柴胡加龍骨牡蠣湯主之。107

傷寒六七日。發熱。微惡寒。支節煩疼。微嘔。心下支結。外證未去者。柴胡桂枝湯主之。146

*傷寒六日。發熱。微惡寒。肢節煩疼。心下支滿。外証未去。宜柴胡桂枝湯。(聖惠方)146

發汗多。亡陽。狂語者。不可下。與柴胡桂枝湯。和其榮衛。以通津液後自愈。0

傷寒五六日。已發汗而復下之。胸脅滿。微結。小便不利。渴而不嘔。但頭汗出。往來寒熱。心煩。此為未解。柴胡桂枝乾薑湯主之。147

*傷寒六日。已發汗及下之。其人胸脅滿。大腸微結。小腸不利而不嘔。但頭汗出。往來寒熱而煩。此為未解。宜小柴胡桂枝湯。(聖惠方)147

太陽病。過經十餘日。反再三下之。後四五日。柴胡證續在。先與小柴胡湯。嘔不止。心下急。其人鬱鬱微煩者。為未解。與大柴胡湯下之即愈。103

*太陽病。過經十餘日。反再三下之。後四五日。柴胡證續在。先與小柴胡湯。嘔止。小安。其人鬱鬱微煩者。為未解。與大柴胡湯下之即愈。(脈經。玉函。翼方)103

傷寒十餘日。熱結在裏。復往來寒熱。當與大柴胡湯。[但結胸。無大熱。此為水結在胸脅。頭微汗出。與大陷胸湯。]136

傷寒。發熱。汗出。不解。心中痞堅。嘔吐。下利。大柴胡湯主之。165

病人無表裏證。發熱七八日。雖脈浮數。可下之。宜大柴胡湯。257

*病人無表裏證。發熱七八日。雖脈浮數。可下之。假令已下。脈數不解。合熱則消穀善饑。至六七日。不大便者。有瘀血。宜抵擋湯。若脈數不解而下不止。必挾熱。便膿血。(玉函。脈經。宋本)257-258

★太陽病用承氣湯法

發汗後。惡寒者。虛故也。不惡寒。但熱者。實也。當和其胃氣。與調胃承氣湯。70

*發汗後。惡寒者。虛故也。不惡寒。但熱者。實也。當和其胃氣。宜小承氣湯。(脈經。玉函。翼方)70

太陽病未解。其脈陰陽俱微。必先振汗而解。但陽[脈]微者。先汗之而解。但陰[脈]微者。先下之而解。[汗之宜桂枝湯。下之]宜[調胃]承氣湯。94

傷寒十三日。過經。譫語者。內有熱也。當以湯下之。小便利者。大便當堅而反利。其脈調和者。知醫以丸藥下之。非其治也。自利者。其脈當微厥。今反和者。此為內實也。宜[調胃]承氣湯。105

太陽病。過經十餘日。心下嗢嗢欲吐。而胸中痛。大便反溏。其腹微滿。鬱鬱微煩。先[此]時自極吐下者。與[調胃]承氣湯。若不爾者。不可與。但欲嘔。胸中痛。微溏者。此非柴胡證。以嘔。故知極吐下也。123

二陽並病。太陽證罷。但發潮熱。手足漐漐汗出。大便難而譫語者。下之即愈。宜[大]承氣湯。220

太陽病三日。發汗不解。蒸蒸發熱者。屬胃也。調胃承氣湯主之。248

傷寒。吐後。腹[脹]滿者。與[調胃]承氣湯。249

太陽病。吐下發汗後。微煩。小便數。大便因堅。可與小承氣湯。和之即愈。250

太陽病不解。熱結膀胱。其人如狂。血必自下。下者即愈。其外不解者。尚未可攻。當先解其外。外解已。小腹急結者。乃可攻之。宜桃人承氣湯。106

★太陽病用陷胸湯法

問曰。病有結胸。有藏結。其狀何如。
答曰。按之痛。其脈寸口浮。關上自沉。為結胸。128

問曰。何謂藏結。
答曰。如結胸狀。飲食如故。時下利。寸口脈浮。關上細沉而緊。名為藏結。舌上白胎滑者。難治。藏結無陽證。不往來寒熱。其人反靜。舌上胎滑者。不可攻也。129-130

病發於陽而反下之。熱入因作結胸。病發於陰而反下之。因作痞。所以成結胸者。以下之太早故也。結胸者。其項亦強。如柔痙狀。下之即和。宜大陷胸丸。131

結胸證。其脈浮大者。不可下。下之即死。132

結胸證悉具。煩躁者死。133

太陽病。脈浮而動數。浮則為風。數則為熱。動則為痛。數則為虛。頭痛。發熱。微盜汗出。而反惡寒。其表未解。醫反下之。動數變遲。頭痛即眩。胃中空虛。客氣動膈。短氣躁煩。心中懊憹。陽氣內陷。心下因堅。則為結胸。大陷胸湯主之。若不結胸。但頭汗出。餘處無汗。齊頸而還。小便不利。身必發黃。134

傷寒六七日。結胸熱實。其脈沉緊。心下痛。按之如石堅。大陷胸湯主之。135

[傷寒十餘日。熱結在裏。復往來寒熱。與大柴胡湯。]但結胸。無大熱。此為水結在胸脅。頭微汗出。與大陷胸湯。136

太陽病。重發汗。而復下之。不大便五六日。舌上燥而渴。日晡所小有潮熱。從心下至小腹堅滿而痛不可近。大陷胸湯主之。137

小結胸者。正在心下。按之即痛。其脈浮滑。小陷胸湯主之。138

太陽病二三日。不能臥。但欲起者。心下必結。其脈微弱者。此本寒也。而反下之。利止者。必結胸。未止者。四五日復重下之。此挾熱利也。139

太陽與少陽並病。而反下之。結胸。心下堅。下利不復止。水漿不肯下。其人必心煩。150

病在陽。當以汗解。而反以水噀之或灌之。其熱被劫不得去。益煩。皮上粟起。意欲飲水。反不渴。宜服文蛤散。若不瘥。與五苓散。[若]寒實結胸。無熱證者。與三物白散。141

太陽與少陽並病。頭項強痛。或眩冒。時如結胸。心下痞堅。當刺大椎第一間。肺腧。肝腧。慎不可發汗。發汗則譫語。譫語則脈弦。譫語五日不止。當刺期門。142

[傷寒五六日。嘔而發熱者。柴胡湯證具。而以他藥下之。柴胡證仍在者。復與柴胡湯。此雖已下之。不為逆。必蒸蒸而振。卻發熱汗出而解。]若心下[滿而堅痛者。此為結胸。大陷胸湯主之。]但滿而不痛者。此為痞。[柴胡復不中與也。]半夏瀉心湯主之。149

脈浮緊而復下之。緊反入裏。則作痞。按之自濡。但氣痞耳。151

太陽中風。下利。嘔逆。表解乃可攻之。其人漐漐汗出。發作有時。頭痛。心下痞堅滿。引脅下痛。干嘔。短氣。汗出。不惡寒。此為表解。裏未和。十棗湯主之。152

太陽病。醫發其汗。遂發熱。惡寒。復下之。則心下痞。此表裏俱虛。陰陽氣並竭。無陽則陰獨。復加燒針。因胸煩。面色青黃。膚瞤。如此者。為難治。今色微黃。手足溫者。易愈。153

心下痞。按之濡。其脈關上浮者。大黃黃連瀉心湯主之。154

心下痞。而復惡寒。汗出者。附子瀉心湯主之。155

本以下之。故心下痞。與瀉心湯。其痞不解。其人渴而口燥。小便不利者。五苓散主之。156

傷寒。汗出。解之後。胃中不和。心下痞堅。乾噫食臭。脅下有水氣。腹中雷鳴而利。生薑瀉心湯主之。157

傷寒中風。醫反下之。其人下利。日數十行。穀不化。腹中雷鳴。心下痞堅而滿。乾嘔。心煩。不得安。醫見心下痞。謂病不盡。復下之。其痞益甚。此非結熱。但胃中虛。客氣上逆。故使之堅。甘草瀉心湯主之。158

傷寒。服湯藥。下利不止。心下痞堅。服瀉心湯已。復以他藥下之。利不止。醫以理中與之。利益甚。理中者。理中焦。此利在下焦。赤石脂禹餘糧湯主之。若不止者。當利小便。159

傷寒。吐下[後]發汗。虛煩。脈甚微。八九日。心下痞堅。脅下痛。氣上衝咽喉。眩冒。經脈動愓者。久而成痿。160

傷寒。發汗[或]吐[或]下。解後。心下痞堅。噫氣不除者。旋覆代赭湯主之。161

太陽病。外證未除。而數下之。遂挾熱而利。利下不止。心下痞堅。表裏不解。桂枝人參湯主之。163

傷寒。大下後。復發汗。心下痞。惡寒者。表未解也。不可攻痞。當先解表。表解乃可攻痞。宜大黃黃連瀉心湯。164

病如桂枝證。頭不痛。項不強。寸口脈微浮。胸中痞堅。氣上衝咽喉。不得息者。此為胸有寒。當吐之。宜瓜蒂散。166

★太陽病雜療法

太陽病。發汗後。大汗出。胃中乾。煩躁不得眠。其人欲飲水。當稍飲之。令胃氣和即愈。[若脈浮。小便不利。微热。消渴者。五苓散主之。]71

發汗後。脈浮數。復煩渴者。五苓散主之。72

傷寒。汗出而渴者。五苓散主之。不渴者。茯苓甘草湯主之。73

中風。發熱。六七日不解而煩。有表裏證。渴欲飲水。水入即吐。此為水逆。五苓散主之。74

傷寒二三日。心中悸而煩。小建中湯主之。102

傷寒。脈浮。醫以火迫劫之。亡陽。必驚狂。臥起不安。桂枝去芍藥加蜀漆牡蠣龍骨救逆湯主之。112

*傷寒。脈浮。而以火逼劫。汗即亡陽。必驚狂。臥起不安。(聖惠方)112

燒針令其汗。針處被寒。核起而赤者。必發奔豚。氣從小腹上衝心者。灸其核上各一壯。與桂枝加桂湯。117

火逆。下之。因燒針。煩躁者。桂枝甘草龍骨牡蠣湯主之。118

傷寒。加溫針必驚。119

太陽病六七日。表證續在。脈微而沉。反不結胸。其人發狂。此熱在下焦。小腹當堅滿。小便自利者。下血乃愈。所以然者。以太陽隨經。瘀熱在裏故也。扺當湯主之。124

太陽病。身黃。脈沉結。小腹堅。小便不利者。為無血也。小便自利。其人如狂者。血證諦也。扺當湯主之。125

傷寒。有熱。小腹滿。應小便不利。今反利者。為有[蓄]血。當下之。宜扺當丸。126

*傷寒有熱。而小腹滿者。小便反利。為有蓄血。當宜下之。(聖惠方)126

婦人中風。發熱。惡寒。經水適來。得之七八日。熱除。脈遲。身涼。胸脅下滿。如結胸狀。其人譫語。此為熱入血室。當刺期門。隨其虛實而取之。143

*婦人中風。發熱。惡寒。經水適來。得之七八日。熱除。脈遲。身涼。胸脅下滿。如結胸狀。其人譫語。此為熱入血室。當刺期門。隨其實而瀉之。(宋本)143

婦人中風七八日。續得寒熱。發作有時。經水適斷。此為熱入血室。其血必結。故使如瘧狀。發作有時。小柴胡湯主之。144

婦人傷寒。發熱。經水適來。晝日了了。暮則譫語。如見鬼狀。此為熱入血室。無犯胃氣。及上二焦。必當自愈。145

傷寒。無大熱。口燥渴。心煩。背微惡寒。白虎[加人參]湯主之。169

傷寒。脈浮。發熱。無汗。其表不解者。不可與白虎湯。渴欲飲水。無表證者。白虎[加人參]湯主之。170

傷寒。脈浮滑。此以表有熱。裏有寒。白虎湯主之。176

太陽與少陽合病。自下利者。與黃芩湯。若嘔者。與黃芩加半夏生薑湯。172

傷寒。胸中有熱。胃中有邪氣。腹中痛。欲嘔吐。黃連湯主之。173

傷寒八九日。風濕相摶。身體疼煩。不能自轉側。不嘔。不渴。脈浮虛而澀。桂枝附子湯主之。若其人大便堅。小便自利。白术附子湯主之。174

風濕相搏。骨節疼煩。掣痛。不得屈伸。近之則痛劇。汗出。短氣。小便不利。惡風。不欲去衣。或身微腫。甘草附子湯主之。175

傷寒。脈結代。心動悸。炙甘草湯主之。177

★辯陽明病

陽明之為病。胃家實是也。180

*傷寒二日。陽明受病。陽明者。胃中寒是也。宜桂枝湯。(聖惠方)180

問曰。病有太陽陽明。有正陽陽明。有微陽陽明。何謂也。
答曰。太陽陽明者。脾約是也。正陽陽明者。胃家實是也。微陽陽明者。發其汗。若利其小便。胃中燥。大便難是也。179

問曰。何緣得陽明病。
答曰。太陽病。發汗或下之。亡其津液。胃中乾燥。因轉屬陽明。不更衣。內實。大便難者。為陽明病也。181

問曰。陽明病。外證云何。
答曰。身熱。汗出而不惡寒。但反惡熱。182

*陽明病外證。身熱。汗出而不惡寒。但惡熱。宜柴胡湯。(聖惠方)182

問曰。病有得之一日。不發熱而惡寒者。何也。
答曰。然雖一日。惡寒自罷。即汗出。惡熱也。
問曰。惡寒何故自罷。
答曰。陽明居中。主土。萬物所歸。無所復傳。故始雖惡寒。二日自止。是為陽明病。183-184

本太陽。初得病時。發其汗。汗先出。復不徹。因轉屬陽明。185

*太陽病而發汗。汗雖出。復不解。不解者。轉屬陽明也。宜麻黃湯。(聖惠方)185

傷寒。發熱。無汗。嘔不能食。而反汗出濈濈然。是為轉屬陽明。185

傷寒三日。陽明脈大。186

傷寒。脈浮而緩。手足自溫。是為系在太陰。太陰身當發黃。若小便自利者。不能發黃。至七八日。大便堅。為屬陽明。187

傷寒轉系陽明者。其人濈然微汗出也。188

陽明中風。口苦。咽乾。腹滿。微喘。發熱。惡寒。脈浮而緊。若下之。則腹滿。小便難也。189

陽明病。能食為中風。不能食為中寒。190

陽明病。中寒。不能食。小便不利。手足濈然汗出。此欲作堅瘕。必大便頭堅後溏。所以然者。胃中冷。水穀不别故也。191

*陽明中寒。不能食。小便不利。手足濈然汗出。欲作堅症也。所以然者。胃中水穀不化故也。宜桃人承氣湯。(聖惠方)191

陽明病。初欲食。小便反不數。大便自調。其人骨節疼。翕翕如有熱狀。奄然發狂。濈然汗出而解。此為水不勝穀氣。與汗共並。脈緊即愈。192

陽明病。欲解時。從申盡戍。193

陽明病。不能食。下之不解。攻其熱必噦。所以然者。胃中虛冷故也。其人本虛。攻其熱必噦。194

*陽明病。能食。下之不解。其人不能食。攻其熱必噦者。胃中虛冷也。宜半夏湯。(聖惠方)194

陽明病。脈遲。食難用飽。飽即發煩。頭眩。必小便難。此欲作穀疸。雖下之。腹滿如故。所以然者。脈遲故也。195

*陽明病。脈遲。發熱。頭眩。小便難。此欲作榖疸。下之必腹滿。宜柴胡湯。(聖惠方)195

陽明病。當多汗。而反無汗。其身如蟲行皮中狀。此以久虛故也。196

陽明病。反無汗。但小便利。二三日。嘔而咳。手足[若]厥者。其人頭必痛。若不嘔。不咳。手足不厥者。頭不痛。197

陽明病。但頭眩。不惡寒。故能食而咳。其人咽必痛。若不咳者。咽不痛。198

陽明病。脈浮而緊。必發潮熱。發作有時。但浮者。必盜汗出。201

*冬陽明病。脈浮而緊。必發潮熱。其脈浮者。宜黃芩湯。(聖惠方)201

陽明病。無汗。小便不利。心中懊憹者。必發黃。199

*陽明病無汗。小便不利。心中熱壅。必發黃也。宜茵陳湯。(聖惠方)199

陽明病。被火。額上微汗出。小便不利者。必發黃。200

*陽明病被火灸。其額上微有汗出。小便不利者。必發黃也。宜茵陳湯。(聖惠方)200

陽明病。口燥。但欲漱水。不欲咽者。必衄。202

陽明病。本自汗出。醫復重發汗。病已瘥。其人微煩不了了。此大便堅故也。以亡津液。胃中干燥。故令其堅。當問其小便日幾行。若本日三四行。今日再行。知必大便不久出。今為小便數少。津液當還入胃中。故知不久必大便也。203

夫病陽多者熱。下之則堅。汗出多極。發其汗亦堅。

傷寒。嘔多。雖有陽明證。不可攻之。204

陽明病。心下堅滿者。不可攻之。攻之遂利不止者死。利止者愈。205

陽明病。面合赤色。不可攻之。攻之必發熱。色黃。小便不利也。206

陽明病。不吐下而心煩者。可與[調胃]承氣湯。207

陽明病。其脈遲。雖汗出。不惡寒。其身必重。短氣。腹滿而喘。有潮熱者。其外為解。可攻其裏。若手足濈然汗出者。此為大便已堅。[大]承氣湯主之。若汗多。而微發熱。惡寒者。外為未解。其熱不潮。未可與承氣湯。若腹大滿而不大便者。可與小承氣湯。微和其胃氣。勿令至大下。208

陽明病。潮熱。大便微堅。可與大承氣湯。不堅。不可與之。若不大便六七日。恐有燥屎。欲知之法。可少與小承氣湯。若腹中轉矢氣者。此為有燥屎。乃可攻之。若不轉矢氣者。此但頭堅。後必溏。不可攻之。攻之必腹滿。不能食。欲飲水者。與水即噦。其後發熱者。必大便復堅而少。以小承氣湯和之。若不轉矢氣者。慎不可攻之。209

*陽明病。有潮熱。大便堅。可與承氣湯。若有結燥。乃可徐徐攻之。若無壅滯。不可攻之。攻之者。必腹滿。不能食。欲飲水者即噦。其候發熱。必腹堅脹。宜與小承氣湯。209

夫實則譫語。虛則鄭聲。鄭聲者。重語也。直視。譫語。喘滿者死。下利者亦死。210

陽明病。其人多汗。津液外出。胃中燥。大便必堅。堅則譫語。[小]承氣湯主之。[若一服譫語止。莫復服。]213

陽明病。譫語。發潮熱。其脈滑疾者。[小]承氣湯主之。因與承氣湯一升。腹中轉失氣者。復與一升。若不轉失氣者。勿更與之。明日又不大便。脈反微澀者。此為裏虛。為難治。不可復與承氣湯。214

陽明病。譫語。有潮熱。反不能食者。必有燥屎五六枚。若能食者。但堅耳。[大]承氣湯主之。215

陽明病。下血而譫語。此為熱入血室。但頭汗出者。當刺期門。隨其實而寫之。濈然汗出則愈。216

汗出。譫語者。以有燥屎在胃中。此為風也。過經乃可下之。下之若早。語言必亂。以表虛裏實故也。下之則愈。宜[大]承氣湯。217

傷寒四五日。脈沉而喘滿。沉為在裏。而反發其汗。津液越出。大便為難。表虛裏實。久則譫語。218

陽明病。下之。心中懊憹而煩。胃中有燥屎者。可攻。其人腹微滿。頭堅後溏者。不可下之。有燥屎者。宜[大]承氣湯。238

病者五六日不大便。繞臍痛。躁煩。發作有時。此為有燥屎。故使不大便也。239

病者煩熱。汗出即解。復如瘧狀。日晡所發熱者。屬陽明。脈實者。當下之。脈浮虛者。當發其汗。下之宜[大]承氣湯。發汗宜桂枝湯。240

*汗出後則暫解。日晡則復發。脈實者。當宜下之。(聖惠方)240

大下後。六七日不大便。煩不解。腹滿痛。此有燥屎。所以然者。本有宿食故也。宜[大]承氣湯。241

病者小便不利。大便乍難乍易。時有微熱。喘冒。不能臥者。有燥屎故也。宜[大]承氣湯。242

得病二三日。脈弱。無太陽柴胡證。煩躁。心下堅。至四日。雖能食。以小承氣湯少與。微和之。令小安。至六日。與承氣湯一升。若不大便六七日。小便少者。雖不大便。但頭堅後溏。未定成堅。攻之必溏。當須小便利。屎定堅。乃可攻之。宜[大]承氣湯。251

傷寒六七日。目中不了了。睛不和。無表證。大便難。身微熱者。此為實。急下之。宜[大]承氣湯。252

*傷寒六七日。目中瞳子不明。無外証。大便難。微熱者。此為實。宜急下之。(聖惠方)252

陽明病。發熱。汗多者。急下之。宜[大]承氣湯。253

發汗不解。腹滿痛者。急下之。宜[大]承氣湯。254

*傷寒病。腹中滿痛者為實。當宜下之。(聖惠方)254

腹滿不減。減不足言。當下之。宜[大]承氣湯。255

陽明與少陽合病而利。脈不負者為順。[負者。失也。互相克賊。名為負。]256

脈數而滑者。有宿食。當下之。宜[大]承氣湯。256

*傷寒。脈數而滑者。有宿食。當下之則愈。(聖惠方)256

*脈數而滑者。實也。此有宿食也。當下之。宜大承氣湯。(金匱要略)256

陽明病。脈浮緊。咽乾。口苦。腹滿而喘。發熱。汗出。不惡寒。反惡熱。其身體重。發汗即躁。心憒憒。反譫語。加溫針。必怵愓。又煩躁不得眠。下之即胃中空虛。客氣動膈。心中懊憹。舌上胎者。梔子[豉]湯主之。221

*陽明病。脈浮。咽乾。口苦。腹滿。汗出而喘。不惡寒。反惡熱。心躁。譫語。不得眠。胃虛。客熱。舌燥。宜梔子湯。(聖惠方)221

陽明病。下之。其外有熱。手足溫。不結胸。心中懊憹。飢而不能食。但頭汗出。梔子[豉]湯主之。228

三陽合病。腹滿。身重。難以轉側。口不仁。面垢。譫語。遺溺。發汗則譫語。下之則額上生汗。手足厥冷。自汗。白虎湯主之。219

*三陽合病。腹滿。身重。難以轉側。口不仁。面垢。譫語。遺溺。發汗則譫語。下之則額上生汗。手足厥冷。[若]自汗[出者]。白虎湯主之。(宋本)219

若渴欲飲水。口乾舌燥者。白虎[加人參]湯主之。222

[陽明病。]若脈浮。發熱。渴欲飲水。小便不利。豬苓湯主之。223

陽明病。汗出多而渴者。不可與豬苓湯。以汗多。胃中燥。豬苓湯復利其小便故也。224

*陽明病。汗出多而渴者。不可與豬苓湯。汗多者。胃中燥也。汗少者。宜與豬苓湯利其小便。(聖惠方)224

[陽明病。]若胃中虛冷。其人不能食者。飲水即噦。226

*陽明病。若胃中虛冷。其人能食。飲水即噦。(聖惠方)226

脈浮。發熱。口乾。鼻燥。能食者。即衄。227

*脈浮。發熱。口鼻中燥。能食者。必衄。宜黃芩湯。(聖惠方)227

[陽明病。]若脈浮遲。表熱裏寒。下利清穀。四逆湯主之。225

陽明病。發潮熱。大便溏。小便自可。胸脅滿不去。小柴胡湯主之。229

*陽明病。發潮熱。大便溏。小便自利。胸脅煩滿不止。宜小柴胡湯。(聖惠方)229

陽明病。脅下堅滿。不大便而嘔。舌上白胎者。可與小柴胡湯。上焦得通。津液得下。胃氣因和。身濈然汗出而解。230

*陽明病。脅下堅滿。大便秘而嘔。口燥。宜柴胡湯。(聖惠方)230

陽明中風。脈弦浮大而短氣。腹都滿。脅下及心痛。久按之。氣不通。鼻乾。不得汗。嗜臥。一身及目悉黃。小便難。有潮熱。時時噦。耳前後腫。刺之小差。外不解。病過十日。脈續浮者。與小柴胡湯。脈但浮。無餘證者。與麻黃湯。不溺。腹滿加噦者。不治。231-232

*陽明病。中風。其脈浮大。短氣心痛。鼻干嗜臥。不得汗。一身悉黃。小便難。有潮熱而噦。耳前後腫。刺之雖小差。外若不解。宜柴胡湯。(聖惠方)231-232

陽明病。脈遲。汗出多。微惡寒。為表未解。可發汗。宜桂枝湯。234

陽明病。脈浮。無汗。其人必喘。發汗即愈。宜麻黃湯。235

陽明病。自汗出。若復發其汗。小便自利。此為[津液]內竭。雖堅。不可攻之。當須自欲大便。宜蜜煎。導而通之。若土瓜根及豬膽汁。皆可以導。233

陽明病。發熱。汗出。此為熱退。不能發黃也。但頭汗出。身無汗。齊頸而還。小便不利。渴引水漿。此為瘀熱在裏。身必發黃。茵蔯[蒿]湯主之。236

*陽明病。發熱而汗出。此為熱退。不能發黃也。但頭汗出。身體無汗。小便不利。渴引水漿。此為瘀熱在裏。必發黃也。宜茵陳湯。(聖惠方)236

*陽明病。但頭汗出。其身無汗。小便不利。渴汁水漿。此為瘀熱在裏。身必發黃。宜急下之。(聖惠方)236

傷寒七八日。身黃如橘[子色]。小便不利。其腹微滿。茵蔯[蒿]湯主之。260

*傷寒七八日。身黃如橘。小便不利。其腹微滿者。宜下之。(聖惠方)260

陽明證。其人喜忘。必有畜血。所以然者。本有久瘀血。故令喜忘。屎雖堅。大便反易。其色必黑。扺當湯主之。237

*陽明病。其人喜妄。必有蓄血。為本有瘀熱。大便必秘。宜抵當湯。(聖惠方)237

病者無表裏證。發熱七八日。雖脈浮數。可下之。假令下已。脈數不解。合熱則消穀善飢。至六七日。不大便者。有瘀血。宜扺當湯。若脈數不解。而下不止。必挾熱。便膿血。257-258

食穀欲嘔者。屬陽明也。[吳]茱萸湯主之。得湯反劇者。屬上焦也。243

太陽病。寸[口]緩。關[上小]浮。尺[中]弱。其人發熱。汗出。復惡寒。不嘔。但心下痞。此為醫下之故也。若不下。其人不惡寒而渴者。為轉屬陽明。小便數者。大便必堅。不更衣十日。無所苦也。渴欲飲水者。少少與之。但以法救之。渴者。宜五苓散。244

脈陽微。而汗出少者。為自和。汗出多者。為太過。[陽脈實。因發其汗。出多者。亦為太過。]太過者。陽絕於內。亡津液。大便因堅。245

脈浮而芤。浮則為陽。芤則為陰。浮芤相摶。胃氣生熱。其陽則絕。246

跌陽脈浮而澀。浮則胃氣強。澀則小便數。浮澀相摶。大便即堅。其脾為約。麻子人丸主之。247

傷寒。發汗已。身目為黃。所以然者。寒濕相摶。在裏不解故也。[以為非瘀熱。不可下。當於寒湿中求之。]259

*傷寒。發汗已。身目為黃。所以然者。以寒濕在裏不解故也。以為不可下也。於寒湿中求之。(宋本)259

傷寒。身黃。發熱。梔子柏皮湯主之。261

傷寒。瘀熱在裏。身必發黃。麻黃連軺赤小豆湯主之。262


★辯少陽病

少陽之為病。口苦。咽乾。目眩也。263

*傷寒三日。少陽受病。口苦乾燥目眩。宜柴胡湯。(聖惠方)263

少陽中風。兩耳無所聞。目赤。胸中滿而煩。不可吐下。吐下則悸而驚。264

*少陽中風。兩耳生所聞。目赤。胸中滿而煩。不可吐下。吐下則悸而驚。宜柴胡湯。(聖惠方)264

傷寒。脈弦細。頭痛。發熱。此為屬少陽。少陽不可發汗。發汗則譫語。此屬胃。胃和即愈。胃不和。煩而悸。265

*傷寒病脈弦細。頭痛而發熱。此為屬少陽。少陽不可發汗。發汗則譫語。為屬胃。胃和即愈。不和即煩而悸。宜柴胡湯。(聖惠方)265

太陽病不解。轉入少陽。脅下堅滿。乾嘔。不能食。往來寒熱。尚未吐下。其脈沉緊。可與小柴胡湯。若己吐下發汗溫針。譫語。柴胡湯證罷。此為壞病。知犯何逆。以法治之。266-267

*少陽病。脅下堅滿。乾嘔不能飲食。往來寒熱。若未吐下。其脈沉緊。可與柴胡湯。(聖惠方)266

*少陽病。若已吐下。發汗譫語。服柴胡湯。若不解。此欲為狂病。隨其証而治之。267

三陽合病。脈浮大。上關上。但欲寐。目合則汗。268

傷寒六七日。無大熱。其人躁煩。此為陽去入陰故也。269

*傷寒三日無大熱。其人煩躁。此為陽去入陰故也。宜茯苓湯。(聖惠方)269

傷寒三日。三陽為盡。三陰當受邪。其人反能食而不嘔。此為三陰不受邪也。270

傷寒三日。少陽脈小。欲已。271

少陽病欲解時。從寅盡辰。272

★辯太陰病

太陰之為病。腹滿而吐。食不下。下之益甚。時腹自痛。胸下堅結。273

*太陰之為病。腹滿而吐。食不下。自利益甚。時腹自痛。若下之。必胸下結硬。(宋本)273

*傷寒四日。太陰受病。腹滿。吐食。下之益甚。時時腹痛。心胸堅滿。若脈浮者。可發其汗。沉者宜攻其裏也。發汗者宜桂枝湯。攻裏者宜承氣湯。(聖惠方)273。276

太陰病。脈浮者。可發汗。宜桂枝湯。276

*傷寒四日。太陰受病。腹滿。吐食。下之益甚。時時腹痛。心胸堅滿。若脈浮者。可發其汗。沉者宜攻其裏也。發汗者宜桂枝湯。攻裏者宜承氣湯。(聖惠方)273。276

太陰中風。四肢煩疼。[其脈]陽微陰澀而長。為欲愈。274

*太陰中風。四肢煩痛。其脈陽微陰澀而長。為欲愈也。宜青龍湯。(聖惠方)274

太陰病。欲解時。從亥盡醜。275

自利不渴者。屬太陰。以其藏有寒故也。當溫之。宜四逆輩。277

*太陰病。痢而不渴者。其藏有寒。當溫之。以四逆湯。(聖惠方)277

*太陽病。下利不渴。其藏有寒。當宜溫之。(聖惠方)277

*太陰病。自利不渴者。以其藏有寒故也。當溫之。宜四逆輩。(推測)277

傷寒。脈浮而緩。手足自溫者。系在太陰。太陰當發身黃。若小便自利者。不能發黃。至七八日。雖暴煩。下利日十餘行。必自止。所以自止者。脾家實。腐穢已去故也。278

*傷寒。脈浮而緩。手足自溫。是為系在太陰。小便不利。其人當發黃。宜茵陳湯。太陰病不解。雖暴煩。下利十餘行而自止。所以自止者。脾家實。腐穢已去故也。宜橘皮湯。278(聖惠方)

本太陽病。醫反下之。因爾腹滿時痛者。為屬太陰。桂枝加芍藥湯主之。大實痛者。桂枝加大黃湯主之。279

*太陰病。下之後。腹滿時痛。宜桂心芍藥湯。若太實腹痛者。宜承氣湯下之。(聖惠方)279

太陰為病。脈弱。其人續自便利。設當行大黃。芍藥者。宜減之。以其人胃氣弱。易動故也。280

★辯少陰病

少陰之為病。脈微細。但欲寐。281

*傷寒五日。少陰受病。其脈微細。但欲寐。其人欲吐而不煩。五日自利而渴者。屬陰虛。故引水以自救。小便白而利者。下焦有虛寒。故不能制水而小便白也。宜龍骨牡蠣湯。(聖惠方)281-282

少陰病。欲吐不吐。心煩。但欲寐。五六日。自利而渴者。屬少陰。虛故引水自救。若小便色白者。少陰病形悉具。所以然者。以下焦虛寒。不能制水。故白也。282

*傷寒五日。少陰受病。其脈微細。但欲寐。其人欲吐而不煩。五日自利而渴者。屬陰虛。故引水以自救。小便白而利者。下焦有虛寒。故不能制水。而小便白也。宜龍骨牡蠣湯。(聖惠方)281-282

*少陰病。欲吐不吐。心煩。但欲寐。五六日。自利而渴者。屬少陰。虛故引水自救。若其人小便色白者。以下焦虛寒。不能制水。故白也。(推測)282

病人脈陰陽俱緊。而反汗出。為亡陽。此屬少陰。法當咽痛。而復吐利。283

少陰病。咳而下利。譫語。是為被火氣劫故也。小便必難。以強責少陰汗也。284

*少陰病。咳而下利。譫語。是為心藏有積熱故也。小便必難。宜服豬苓湯。(聖惠方)284

少陰病。脈細沉數。病為在裏。不可發汗。285

*少陰病。脈細沉數。病在裏。不可發其汗。宜承氣湯。(聖惠方)285

少陰病。脈微。不可發汗。亡陽故也。陽已虛。尺中弱澀者。復不可下之。286

少陰病。脈緊。至七八日。自下利。脈暴微。手足反溫。脈緊反去。此為欲解。雖煩。下利。必自愈。287

少陰病。下利。若利自止。惡寒而踡。手足溫者。可治。288

*少陰病。下利止。惡寒而踡。手足溫者。可治也。宜建中湯。(聖惠方)288

少陰病。惡寒而踡。時自煩。欲去衣被者。可治。289

*少陰病。惡寒而踡。時時自煩。不欲厚衣。宜大柴胡湯。(聖惠方)289

少陰中風。脈陽微陰浮。為欲愈。290

少陰病。欲解時。從子盡寅。291

少陰病八九日。一身手足盡熱。以熱在膀胱。必便血也。293

*少陰病。而一身手足盡熱。熱在膀胱。必便血也。宜黃芩湯。(聖惠方)293

少陰病。其人吐利。手足不逆[冷]。反發熱者。不死。脈不至者。灸少陰七壯。292

*少陰病。其人吐利。手足不逆。反發熱者。宜葛根半夏湯。(聖惠方)292

少陰病。但厥無汗。而強發之。必動其血。未知從何道出。或從口鼻。或從[耳]目出。是為下厥上竭。為難治。294

少陰病。惡寒。身踡而利。手足逆[冷]者。不治。295

少陰病。下利止而頭眩。時時自冒者死。297

少陰病。吐利。躁煩。四逆者死。296

少陰病。四逆。惡寒而身踡。脈不至。不煩而躁者死。298

少陰病六七日。息高者死。299

少陰病。脈微細沉。但欲臥。汗出不煩。自欲吐。[至]五六日。自利。復煩燥。不得臥寐者死。300

少陰病。始得之。反發熱。脈沉者。麻黃細辛附子湯主之。301

*少陰病。始得之。其人發熱。脈反沉者。宜麻黃附子湯。(聖惠方)301

少陰病。得之二三日。麻黃附子甘草湯微發汗。以二三日無證。故微發汗302

少陰病。得之二三日以上。心中煩。不得臥。黃連阿膠湯主之303

少陰病。得之一二日。口中和。其背惡寒者。當灸之。附子湯主之。304

*少陰病。其人雖裏和。其病恶寒者。宜灸之。(聖惠方)304

少陰病。身體痛。手足寒。骨節痛。脈沉者。附子湯主之。305

*少陰病。身體痛。手足寒。脈沉者。宜四逆湯。(聖惠方)305

少陰病。下利。便膿血。桃花湯主之。306

*少陰病。下利。便膿血者。桃花湯。(聖惠方)306

少陰病二三日。至四五日。腹痛。小便不利。下利不止而便膿血。桃花湯主之。307

少陰病。下利。便膿血者。可刺。308

少陰病。吐利。手足逆。煩躁欲死者。[吳]茱萸湯主之。309

*少陰病。其人吐利。手足逆。煩躁者。宜吳茱萸湯。(聖惠方)309

少陰病。下利。咽痛。胸滿。心煩。豬膚湯主之。309

*少陰病。下利。咽痛。胸滿心煩。宜豬苓湯。(聖惠方)

少陰病二三日。咽痛者。可與甘草湯。不瘥。可與桔梗湯。311

*少陰病。咽痛者。宜甘草桔梗湯。(聖惠方)311

少陰病。咽中傷。生瘡。不能語言。聲不出。苦酒湯主之。312

少陰病。咽中痛。半夏散及湯主之。313

少陰病。下利。白通湯主之。314

*少陰病下利。宜白通湯。(聖惠方)314

少陰病。下利。脈微。服白通湯。利不止。厥逆。無脈。乾嘔。煩[躁]者。白通加豬膽汁湯主之。服湯脈暴出者死。微續者生。315

*少陰病。下利。服白通湯。止後。厥逆。無脈。煩躁者。宜白通豬苓湯。其脈暴出者死。微微續出者生。(聖惠方)315

少陰病。二三日不已。至四五日。腹痛。小便不利。四肢沉重。疼痛而利。此為有水氣。其人或咳。或小便利。或下利。或嘔。玄武湯主之。316

少陰病。下利清穀。裏寒外熱。手足厥逆。脈微欲絕。身反不惡寒。其人面赤。或腹痛。或乾嘔。或咽痛。或利止而脈不出。通脈四逆湯主之。317

*少陰病。下利水穀。裏寒外熱。手足厥逆。脈微欲絕。身反惡寒。其人面赤。或腹痛。或乾嘔。或咽痛。或時利止。而脈不出者。宜四逆湯。(聖惠方)317

少陰病。四逆。其人或咳。或悸。或小便不利。或腹中痛。或泄利下重。四逆散主之。318

少陰病。下利六七日。咳而嘔。渴。心煩不得眠。豬苓湯主之。319

少陰病。得之二三日。口燥。咽乾。急下之。宜[大]承氣湯。320

少陰病。下利清水。色青者。心下必痛。口乾燥者。急下之。宜[大]承氣湯。321

少陰病六七日。腹滿。不大便者。急下之。宜[大]承氣湯。322

少陰病。脈沉者。急溫之。宜四逆湯。323

少陰病。其人飲食入即吐。心中溫溫欲吐。復不能吐。始得之。手足寒。脈弦遲。此胸中實。不可下也。當吐之。若膈上有寒飲。乾嘔者。不可吐。當溫之。宜四逆湯。324

*少陰病。其人飲食則吐。心中溫溫欲吐。復不能吐。手足寒。脈弦遲。此胸中實。不可下也。當宜吐之。宜瓜蒂散。少陰病。若膈上有寒。欲乾嘔者。不可吐。當溫之。以四逆湯。(聖惠方)324

*少陰病。其人欲食。入則吐。心中溫溫欲吐。復不能吐。手足寒。脈弦遲。乾嘔。此膈上有寒。不可吐之。當宜溫也(聖惠方)。324

少陰病。下利。脈微澀。嘔而汗出。必數更衣。反少者。當溫其上。灸之。325

★辯厥陰病

厥陰之為病。消渴。氣上撞[心]。心中疼熱。飢而不欲食。甚者食即欲吐。下之不肯止。326

厥陰中風。其脈微浮。為欲愈。不浮。為未愈。327

*傷寒六日。厥陰受病。其脈微浮。為欲愈。不浮。為未愈也。宜建中湯。(聖惠方)327

厥陰病欲解時。從醜盡卯。328

厥陰病。渴欲飲水者。與水飲之即愈。329

*厥陰病。渴欲飲水者。少少與之愈。(宋本)329

*傷寒六日。渴欲飲水者。宜豬苓湯。(聖惠方)329

諸四逆。厥者。不可下之。虛家亦然。330

傷寒。先厥。後發熱而利者。必自止。見厥復利。331

傷寒。始發熱六日。厥反九日而利。厥利當不能食。今反能食。恐為除中。食以黍餅。不發熱者。知胃氣尚在。必愈。恐暴熱來出而復去也。後三日。脈之。其熱續在。期之旦日夜半愈。所以然者。本發熱六日。厥反九日。復發熱三日。并前六日。亦為九日。與厥相應。故期之旦日夜半愈。後三日。脈之而脈數。其熱不罷。此為熱氣有餘。必發癰膿。332

傷寒。脈遲六七日。而反與黃芩湯徹其熱。脈遲為寒。今與黃芩湯復除其熱。腹中應冷。當不能食。今反能食。此為除中。必死。333

傷寒。先厥。後發熱。下利必自止。而反汗出。咽中痛者。其喉為痺。發熱。無汗。而利必自止。不止者。必便膿血。便膿血者。其喉不痺。334

傷寒一二日。至四五日。厥者。必發熱。前熱者。後必厥。厥深者。熱亦深。厥微者。熱亦微。厥應下之。而發其汗者。必口傷爛赤。335

凡厥者。陰陽氣不相順接。便為厥。厥者。手足逆冷是也。337

傷寒。病厥五日。熱亦五日。設六日。當復厥。不厥者自愈。厥終不過五日。以熱五日。故知自愈。336

傷寒。脈微而厥。至七八日。膚冷。其人躁。無安時。此為藏厥。非蛔厥也。蛔厥者。其人當吐蛔。今病者靜。而復時煩。此為藏寒。蛔上入其膈。故煩。須臾復止。得食而嘔。又煩者。蛔聞食臭出。其人常自吐蛔。蛔厥者。烏梅丸主之。338

傷寒。熱少。微厥。指頭寒。默默不欲食。煩躁。數日。小便利。色白者。此熱除也。欲得食。其病為愈。若厥而嘔。胸脅煩滿者。其後必便血。339

病者手足厥冷。言我不結胸。小腹滿。按之痛。此冷結在膀胱關元也。340

傷寒。發熱四日。厥反三日。復熱四日。厥少熱多者。其病當愈。四日至七日。熱不除者。必便膿血。341

傷寒。厥四日。熱反三日。復厥五日。其病為進。寒多熱少。陽氣退。故為進。342

傷寒六七日。其脈微。手足厥。煩躁。灸其厥陰。厥不還者死。343

傷寒。下利。厥逆。躁不得臥者死。344

傷寒。發熱。下利至甚。厥不止者死。345

*傷寒。發熱。下利至厥。不止者死。(脈經。玉函。翼方)345

傷寒六七日。不利。忽發熱而利。其人汗出[。利]不止者死。有陰無陽故也。346

*傷寒六七日。不利。便發熱而利。其人汗出。利不止者死。有陰無陽故也。(脈經)346

傷寒五六日。不結胸。腹濡。脈虛。復厥者。不可下。此為亡血。下之死。347

傷寒。發熱而厥七日。下利者。為難治。348

傷寒。脈促。手足厥逆。可灸之。349

傷寒。脈滑而厥者。裏有熱也。白虎湯主之。250

手足厥寒。脈細欲絕者。當歸四逆湯主之。若其人內有久寒者。當歸四逆加吳茱萸生薑湯主之。351-352

大汗出。熱不去。內拘急。四肢疼。下利。厥逆而惡寒。四逆湯主之。353

大汗[出]。若大下利而厥冷者。四逆湯主之。354

病者手足厥冷。脈乍緊者。邪結在胸中。心下滿而煩。飢不能食。病在胸中。當吐之。宜瓜蒂散。355

傷寒。厥而心下悸。宜先治水。當與茯苓甘草湯。卻治其厥。不爾。水漬入胃。必作利也。356

*傷寒。厥而心下悸。宜先治水。卻治其厥。不爾。水漬入胃。必作利也。茯苓甘草湯主之。356

傷寒六七日。大下後。[寸]脈沉遲。手足厥逆。下部脈不至。咽喉不利。唾膿血。泄利不止者。為難治。麻黃升麻湯主之。357

傷寒四五日。腹中痛。若轉氣。下趣小腹者。為欲自利也。358

傷寒。本自寒下。醫復吐下之。寒格。更逆吐下。食入即出。乾薑黃芩黃連人參湯主之。359

下利。有微熱而渴。脈弱者。自愈。360

下利。脈數。若微[發]熱。汗出者。自愈。設[脈]復緊。為未解。361

下利。手足厥[冷]。無脈。[當其厥陰]灸之。不溫[而脈不還]。反微喘者死。少陰負跌陽者為順。362

*夫吐下。手足厥。無脈者。當其厥陰灸之。不溫。及微喘者死。(聖惠方)362

下利。寸脈反浮數。尺中自澀者。必清膿血。363

下利清穀。不可攻其表。汗出必脹滿。364

下利。脈沉弦者。下重。脈大者。為未止。脈微弱數者。為欲自止。雖發熱。不死。365

下利。脈沉而遲。其人面少赤。身有微熱。下利清穀者。必鬱冒。汗出而解。其人[必]微厥。所以然者。其面戴陽。下虛故也。366

下利。脈反數而渴者。今自愈。設不瘥。必清膿血。以有熱故也。367

下利後。脈絕。手足厥[冷]。晬時脈還。手足溫者生。不還不溫者死。368

傷寒。下利日十餘行。脈反實者死。369

下利清穀。裏寒外熱汗出而厥。通脈四逆湯主之。370

熱利下重者。白頭翁湯主之。371

下利。欲飲水者。為有熱。白頭翁湯主之。373

下利。腹賬滿。身體疼痛者。先溫其裏。乃攻其表。溫裏宜四逆湯。攻表宜桂枝湯。372

下利。譫語者。為有燥屎也。小承氣湯主之。374

下利後。更煩。按之心下濡者。為虛煩也。梔子[豉]湯主之。375

嘔家。有癰膿者。不可治嘔。膿盡自愈。376

嘔而發熱者。小柴胡湯主之。379

嘔而脈弱。小便復利。身有微熱。見厥者。難治。四逆湯主之。377

乾嘔。吐涎沫。頭痛者。吳茱萸湯主之。378

傷寒。大吐大下之。極虛。復極汗者。其人外氣怫鬱。復與之水。以發其汗。因得噦。所以然者。胃中寒冷故也。380

傷寒。噦而腹滿。視其前後。知何部不利。利之即愈。381

★辯霍亂病

問曰。病有霍亂者何。
答曰。嘔吐而利。此為霍亂。382

問曰。病者發熱。頭痛。身疼。惡寒而復吐利。當屬何病。
答曰。當為霍亂。霍亂吐下利止。復更發熱也。383

傷寒。其脈微澀。本是霍亂。今是傷寒。卻四五日。至陰經上。轉入陰。必利。本素嘔下利者。不治。若其人似欲大便。而反失氣。仍不利者。是為屬陽明。便必堅。十三日愈。所以然者。經盡故也。384

下利後。當便堅。堅則能食者愈。今反不能食。到後經中。頗能食。復過一經能食。過之一日當愈。若不愈。不屬陽明也。384

惡寒。脈微而復利。利止必亡血。四逆加人參湯主之。385

*惡寒。脈微而復利。利止。亡血也。四逆加人參湯主之。385(宋本。玉函)

霍亂。頭痛。發熱。身疼痛。熱多。欲飲水者。五苓散主之。寒多。不用水者。理中湯主之。386

吐利止。而身痛不休。當消息和解其外。宜桂枝湯小和之。387

吐利。汗出。發熱。惡寒。四肢拘急。手足厥冷。四逆湯主之。388

既吐且利。小便復利。而大汗出。下利清穀。裏寒外熱。脈微欲絕。四逆湯主之。388

吐已下斷。汗出而厥。四肢拘急不解。脈微欲絕者。通脈四逆加豬膽汁湯主之。390

吐利。發汗。其人脈平而小煩者。以新虛不勝穀氣故也。391

★辯陰易病已後勞復

傷寒陰易之為病。其人身體重。少氣。小腹裏急。或引陰中拘攣。熱上衝胸。頭重不欲舉。眼中生眵。眼胞赤。膝脛拘急。燒裩散主之。392

大病瘥後。勞復者。枳實梔子湯主之。若有宿食。加大黃如博棋子大五六枚。393

傷寒瘥已後。更發熱。小柴胡湯主之。脈浮者。以汗解之。脈沉實者。以下解之。394

大病瘥後。從腰以下有水氣。牡蠣澤瀉散主之。395

傷寒解後。虛羸少氣。氣逆欲吐。竹葉石膏湯主之。397

大病瘥後。其人喜唾。久久不了者。胃上有寒。當溫之。宜理中丸。396

病人脈已解。而日暮微煩者。以病新瘥。人強與穀。脾胃氣尚弱。不能消穀。故令微煩。損穀即愈。398

★發汗吐下後病狀

發汗後。水藥不得入口。為逆。若更發汗。必吐下不止。76

未持脈時。病人叉手自冒心。師因教試令咳而不即咳者。此必兩耳無所聞也。所以然者。以重發汗。虛故也。75

發汗後。身熱。又重發其汗。胃中虛冷。必反吐也。0

*此條唯獨《翼方》有。其他版本皆無。

大下後。復發汗。其人小便不利。此亡津液。勿治之。得小便利。必自愈。59

病人脈數。數為熱。當消穀引食。而反吐者。以醫發其汗。令陽氣微。膈氣虛。脈則為數。數為客熱。不能消穀。胃中虛冷。故吐也。122

病者有寒。復發汗。胃中冷。必吐蛔。89

發汗多。復發汗。亡陽。譫語。[脈短者死。]脈自和者不死。211

發汗後。身體疼痛。其脈沉遲。桂枝加芍藥生薑人參湯主之。62

*發汗後。身疼痛。脈沉遲者。桂枝加芍藥生薑各一兩人參三兩新加湯主之。(宋本)62

太陽病。發其汗。汗出不解。其人仍發熱。心下悸。頭眩。身瞤動。振振欲擗地。玄武湯主之。82

發汗後。其人臍下悸。欲作奔豚。茯苓桂枝甘草大棗湯主之。65

發汗過多。其人叉手自冒心。心下悸。欲得按者。桂枝甘草湯主之。64

發汗後。腹脹滿者。厚樸[生薑半夏甘草人參]湯主之。66

發其汗不解。反惡寒者。虛故也。芍藥甘草附子湯主之。68

70.

傷寒。脈浮。自汗出。小便數。心煩。微惡寒。腳攣急。反與桂枝湯。欲攻其表。得之便厥。咽乾。煩躁。吐逆。當作甘草乾薑湯。以復其陽。若厥愈。足溫者。更作芍藥甘草湯與之。其腳即伸。若胃氣不和。譫語者。少與[調胃]承氣湯。若重發汗。復加燒針者。四逆湯主之。29

凡病。或發汗。或吐。或下。或亡血。亡津液。陰陽自和者。必自愈。58

傷寒。吐下發汗後。心下逆滿。氣上撞胸。起即頭眩。其脈沉緊。發汗即動經。身為振搖。茯苓桂枝白术甘草湯主之。67

發汗吐下後。[病仍]不解。煩躁者。茯苓四逆湯主之。69

發汗吐下後。虛煩不得眠。劇者反覆顛倒。心中懊憹。梔子[豉]湯主之。若少氣者。梔子甘草[豉]湯主之。若嘔者。梔子生薑[豉]湯主之。76

傷寒下後。煩而腹滿。臥起不安。梔子厚樸湯主之。79

下之後。復發汗。必振寒。脈微細。所以然者。內外俱虛故也。60

發汗。或下之。煩熱。胸中窒者。梔子[豉]湯主之。77

下之後。復發汗。晝日煩躁不得眠。夜而安靜。不嘔。不渴。無表証。脈沉微。身無大熱。乾薑附子湯主之。61

太陽病。先下之而不愈。因復發汗。表裏俱虛。其人因冒。冒家當汗出自愈。所以然者。汗出表和故也。裏未和。然後復下之。93

*太陽病。先下之而不愈。因復發汗。表裏俱虛。其人因冒。冒家當汗出自愈。所以然者。汗出表和故也。表和。然後下之。93

傷寒。醫以丸藥大下之。身熱不去。微煩。梔子乾薑湯主之。80

脈浮數。法當汗出而愈。若下之。身體重。心悸者。不可發汗。當自汗出而解。所以然者。尺中脈微。此裏虛。須表裏實。津液和。即自汗出愈。49

發汗後。不可更行桂枝湯。汗出而喘。無大熱者。可與麻黃杏人甘草石膏湯。63

傷寒吐下後。七八日不解。熱結在裏。表裏俱熱。時時惡風。大渴。舌上乾燥而煩。欲飲水數升。白虎[加人參]湯主之。168

傷寒吐下後。不解。不大便五六日。至十餘日。日脯所發潮熱。不惡寒。獨語。如見鬼神之狀。若劇者。發則不識人。循衣妄撮。怵惕不安。微喘。直視。脈弦者生。澀者死。微者但發熱。譫語。[大]承氣湯主之。若一服利。止後服。212

大下後。口燥者。裏虛故也。0

★傷寒宜忌

★不可發汗

285.

脈浮而緊。法當身體疼痛。當以汗解。假令尺中脈遲者。不可發其汗。何以知然。此為榮氣不足。血氣微少故也。50

*凡脈尺中遲。不可發汗。榮衛不足。血少故也。(聖惠方)50

286.

咽中閉塞。不可發汗。發汗即吐血。氣微絕。厥冷。

*凡咽中閉塞。不可發汗。(聖惠方)

厥[而脈緊]。不可發汗。發汗即聲亂。咽嘶。舌萎。聲不能出。

27.

咽喉乾燥者。不可發汗。

*凡咽燥者。不可發汗。(聖惠方)

亡血家。不可發汗。汗出則寒慄而振。

衄家。不可發汗。汗出必額上陷。脈促急而緊。

汗家。重發其汗。必恍惚心亂。小便已。陰疼。可與禹餘糧丸

*凡失血者。不可發汗。發汗必恍惚心亂。(聖惠方)

淋家。不可發汗。發其汗必便血。84

瘡家。雖身疼痛。不可發汗。汗出則痙。

冬時。不可發汗。發汗必吐利。口中爛。生瘡。0

*凡積熱在臟。不宜發汗。汗則必吐。口中爛。生瘡。(聖惠方)

咳而小便利。若失小便者。不可發汗。汗出則厥。逆冷。

*小便利者。不可攻其表。汗出即逆。(聖惠方)

太陽病。發汗太多。因致痙。

★可發汗

大法。春夏宜發汗。

凡發汗。欲令手足皆周至。汗出漐漐然。一時間許益佳。不可令如水流離。若病不解。當重發汗。汗多則亡陽。陽虛不得重發汗也。

凡服湯藥發汗。中病便止。不必盡劑也。

凡云可發汗而無湯者。丸散亦可用。然不如湯隨證良驗。

凡脈浮者。病在外。可發汗。

52.

陽明病。脈浮虛者。可發汗。0

*陽明病。脈浮數者。宜發汗。(聖惠方)

234.276.12.35.38.302.

★不可吐

太陽病。當惡寒發熱。今自汗出。反不惡寒發熱。關上脈細數者。此[醫]吐之過也。若得病一日二日吐之。腹中飢。口不能食。三日四日吐之。不喜糜粥。欲食冷食。朝食暮吐。此醫吐之所致也。此為小逆。120

324.330.

★可吐

大法。春宜吐。

凡服湯吐。中病便止。不必盡劑也。

166.

病胸上諸實。胸中鬱鬱而痛。不能食。欲使人按之。而反有涎唾。下利日十餘行。其脈反遲。寸口[脈]微滑。此可吐之。吐之利即止。

*夫胸心滿實。胸中鬱鬱而痛。不能食。多涎唾。下利。其脈遲反逆。寸口脈數。此可吐也。(聖惠方)

324.355.

宿食在上脘。宜吐之。

*宿食在上管。宜吐之。(脈經。宋本)

*夫宿食在胃管。宜吐之。(聖惠方)

★不可下

咽中閉塞。不可下。下之則上輕下重。水漿不下。臥則欲踡。身體急痛。下利日數十行。

諸外實。不可下。下之則發微熱。亡脈厥者。當臍握熱。

諸虛。不可下。下之則渴。引水者易愈。惡水者劇。

脈數者。久數不止。止則邪結。正氣不能復。正氣卻結於藏。故邪氣浮之。與皮毛相得。脈數者。不可下。下之必煩。利不止。

尺中弱澀者。復不可下之。

脈浮大。應發汗。醫反下之。此為大逆。

太陽病。外證未解。不可下。下之為逆。

132.36.

太陽與少陽並病。心下痞堅。頸項強而眩。[當刺大椎第一間。肺腧。肝腧。]不可下。171

*太陽與少陽並病。頭項強痛。或眩冒。時如結胸。心下痞堅。當刺大椎第一間。肺腧。肝腧。慎不可發汗。發汗即譫語。譫語則脈弦。譫語五日不止。當刺期門。142

330.

病欲吐者。不可下。

324.347.

★可下

大法。秋宜下。

凡可下者。用湯勝丸散。

凡服湯下。中病則止。不必盡劑服。

253.320.322.321.

下利。三部脈皆平。按其心下堅者。急下之。宜[大]承氣湯。

下利。脈遲而滑者。[內]實也。利未欲止。當下之。宜[大]承氣湯。

256.

問曰。人病有宿食。何以别之。
師曰。寸口脈浮而大。按之反澀。尺中亦微而澀。故知有宿食。當下之。宜[大]承氣湯。

下利。不欲食者。[以]有宿食[故也]。當下之。宜[大]承氣湯。

下利[已]瘥。至其[年月日]時復發者。此為病不盡。復當下之。宜[大]承氣湯。

病腹中滿痛者。為實。當下之。宜大承氣湯。

*病腹中滿痛者。為實。當下之。宜大柴胡湯。

255.252.

脈雙弦而遲。心下堅。脈大而緊者。陽中有陰也。可下之。宜[大]承氣湯。

126.240.

★可溫

大法。冬宜服溫熱藥及灸。

*大法。冬宜熱藥。(聖惠方)

師曰。病發熱。頭痛。脈反沉。若不差。身體疼痛。當救其裏。宜四逆湯。92

372.

下利。脈遲緊。為痛未欲止。當溫之。得冷者。滿而便腸垢。0

*下利。脈遲緊。為痛未止。(聖惠方)

下利。脈浮大者。此為虛。以強下之故也。當溫之。[宜當歸四逆湯。]與水必噦。0

*下利。脈浮大者。此皆為虛。宜溫之。(聖惠方)

325.277.324.323.

下利。欲食者。當溫之。0

★不可火第八

119.112.

傷寒。其脈不弦緊而弱者。必渴。被火必譫語。弱者。發熱。脈浮。解之當汗出愈。113

太陽病。以火熏之。不得汗。其人必躁。到經不解。必清血。

*太陽病。以火蒸之。不得汗者。其人必燥結。若不結。必下清血。其脈躁者。必發黃也。(聖惠方)

200.284.

★可火

下利。谷道中痛。當溫之。宜灸枳實。或熬鹽等熨之。0

*凡下利後。下部中痛。當溫之。宜炒枳實。若熬鹽等熨之。(聖惠方)

★不可灸

微數之脈。慎不可灸。因火為邪。則為煩逆。追虛逐實。血散脈中。火氣雖微。內攻有力。焦骨爛筋。血難復也。116

*凡微數之脈。不可灸。因熱為邪。必致煩逆。內有損骨傷筋血枯之患。(聖惠方)

脈浮。當以汗解。而反灸之。邪無從出。因火而盛。病從腰以下必重而痹。此為火逆。116

*脈當以汗解。反以灸之。邪無所去。因火而盛。病當必重。此為逆治。若欲解者。當發其汗而解也。(聖惠方)

脈浮。熱甚。而反灸之。此為實。實以虛治。因火而動。咽燥。必唾血。115　

★可灸

304.292.325.362.343.349.

★不可刺

大怒勿刺。[已刺勿怒。]新內勿刺。[已刺勿內。]大勞勿刺。[已刺勿勞。]大醉勿刺。[已刺勿醉。]大飽勿刺。[已刺勿飽。]大渴勿刺。[已刺勿渴。]大驚勿刺。勿刺熇熇之熱。勿刺漉漉之汗。勿刺渾渾之脈。[身熱甚。陰陽皆爭者。勿刺也。其可刺者。急取之。不汗則泄。所謂勿刺者。有死徵也。]勿刺病與脈相逆者。上工刺未生。其次刺未盛。其次刺已衰。工逆此者。是謂伐形。0

★可刺

8.24.

傷寒。腹滿。譫語。寸口脈浮而緊者。此為肝乘脾。名曰縱。當刺期門。108

傷寒。發熱。嗇嗇惡寒。其人大渴。欲飲水者。其腹必滿。自汗出。小便利。其病欲解。此為肝乘肺。名曰橫。當刺期門。109

216.171.

婦人傷寒。懷娠。腹滿。不得小便。從腰以下重。如有水氣狀。懷娠七月。太陰當養不養。此心氣實。當刺。瀉勞宮及關元。小便利則愈。0

傷寒喉痺。刺手少陰。少陰在腕當小指後動脈是也。針入三分補之。0

308.

★不可水

發汗後。飲水多者必喘。以水灌之亦喘。75

下利。其脈浮大。此為虛。以強下之故也。設脈浮革。因爾腸鳴。當溫之。與水即噦。0

太陽病。小便利者。為水多。心下必悸。0

*此條唯獨《翼方》有。其他版本皆無。

★可水

71.329.

嘔吐而病在膈上。急思水者。與五苓散飲之。即可飲水也。0

*嘔吐而病在膈上。後必思水者。與五苓散飲之。水亦得也。(脈經。玉函)0

*若嘔吐。熱在膈上。思水者。與五苓散。即可飲水也。(聖惠方)0

★闕文(共十八條。據宋本補)

太陽病。發熱而渴。不惡寒者。為溫病。若發汗已。身灼熱者。為風溫。風溫為病。脈陰陽俱浮。自汗出。身重。多眠睡。鼻息必鼾。語言難出。若被下者。小便不利。直視。失溲。若被火者。微發黃色。劇則如驚癇。時瘈瘲。若火熏之。一逆尚引日。再逆促命期。6

病人身大熱。反欲得近衣者。熱在皮膚。寒在骨髓也。身大寒。反不欲近衣者。寒在皮膚。熱在骨髓也。11

問曰。證象陽旦。按法治之而增劇。厥逆。咽中乾。兩脛拘急而讝語。師曰。言夜半手足當溫。兩腳當伸。後如師言。何以知此。答曰。寸口脈浮而大。浮則為風。大則為虛。風則生微熱。虛則兩脛攣。病證象桂枝。因加附子參其間。增桂令汗出。附子溫經。亡陽故也。厥逆。咽中乾。煩燥。陽明內結。讝語煩亂。更飲甘草乾薑湯。夜半陽氣還。兩足當熱。脛尚微拘急。重與芍藥甘草湯。爾乃脛伸。以承氣湯微溏。則止其讝語。故知病可愈。30

太陽病。脈浮緊。發熱。身無汗。自衄者愈。47

二陽並病。太陽初得病時。發其汗。汗先出不徹。因轉屬陽明。續自微汗出。不惡寒。若太陽病證不罷者。不可下。下之為逆。如此可小發汗。設面色緣緣正赤者。陽氣怫鬱在表。當解之熏之。若發汗不徹。不足言。陽氣怫鬱不得越。當汗不汗。其人躁煩。不知痛處。乍在腹中。乍在四肢。按之不可得。其人短氣。但坐。以汗出不徹故也。更發汗則愈。何以知汗出不徹。以脈濇故知也。48

傷寒五六日。大下之後。身熱不去。心中結痛者。未欲解也。梔子豉湯主之。78

凡用梔子湯。病人舊微溏者。不可與服之。81

本發汗。而復下之。此為逆也。若先發汗。治不為逆。本先下之。而反汗之為逆。若先下之。治不為逆。90

太陽病。二日反躁。反熨其背而大汗出。大熱入胃。胃中水竭。躁煩必發讝語。十餘日。振慄自下利者。此為欲解也。故其汗從腰已下不得汗。欲小便不得。反嘔。欲失溲。足下惡風。大便硬。小便當數而反不數及多。大便已。頭卓然而痛。其人足心必熱。穀氣下流故也。110

太陽病中風。以火劫發汗。邪風被火熱。血氣流溢。失其常度。兩陽相熏灼。其身發黃。陽盛則欲衂。陰虛則小便難。陰陽俱虛竭。身體則枯燥。但頭汗出。劑頸而還。腹滿微喘。口乾咽爛。或不大便。久則讝語。甚者至噦。手足躁擾。捻衣摸床。小便利者。其人可治。111

太陽病吐之。但太陽病當惡寒。今反不惡寒。不欲近衣。此為吐之內煩也。121

太陽病。小便利者。以飲水多。必心下悸。小便少者。必苦裏急也。127

太陽病下之。其脈促。不結胸者。此為欲解也。脈浮者。必結胸也。脈緊者。必咽痛。脈弦者。必兩脅拘急。脈細數者。頭痛未止。脈沉緊者。必欲嘔。脈沉滑者。協熱利。脈浮滑者。必下血。140

下後。不可更行桂枝湯。汗出而喘。無大熱者。可與麻黃杏人甘草石膏湯。162

病脅下素有痞。連在臍傍。痛引少腹。入陰筋者。此名藏結。死。167

脈按之來緩。而時一止復來者。名曰結。又脈來動而中止。更來小數。中有還者反動。名曰結。陰也。脈來動而中止。不能自還。因而復動名曰代。陰也。得此脈者。必難治。178

★傷寒三陰三陽應用湯散諸方

桂枝湯方。桂枝三兩。去皮。味辛熱。芍藥三兩。味苦酸。微寒。甘草二兩。炙。味甘平。生薑三兩。切。味辛溫。大棗十二枚。擘。味甘溫。	
右伍味。㕮咀。以水七升。微火煮取三升。去滓。適寒溫。服壹升。服已須臾。歠熱稀粥壹升餘。以助藥力。溫覆令壹時許。遍身漐漐微似有汗者益佳。不可令如水流漓。病必不除。若壹服汗出病差。停後服。不必盡劑。若不汗。更服。依前法。又不汗。後服小促伇其間。半日許。令三服盡。若病重者。壹日壹夜服。周時觀之。服壹劑盡。病證猶在者。更作服。若汗不出者。乃服至貳三劑。禁生冷。粘滑。肉麵。五辛。酒酪。臭惡等物。

枝二越婢一湯方。桂枝。去皮。芍藥。甘草各十八銖。生薑一兩三錢。切。大棗四枚。擘。麻黃十八銖。去節。石膏二十四銖。碎。綿裹。
右七味。㕮咀。以五升水。煮麻黃一二沸。去上沫。內諸藥。煮取二升。去滓。溫服一升。本方當裁為越婢湯。桂枝湯。合飲一升。今合為一方。桂枝二越婢一。

甘草乾薑湯方。甘草四兩。炙。味甘平。乾薑二兩。炮。味辛熱。
右㕮咀。以水三升。煮取一升五合。去滓。分溫再服。

芍藥甘草湯方。白芍藥四兩。味酸。微寒。甘草四兩。炙。甘平。
右二味。㕮咀。以水三升。煮取一升半。去滓。分溫再服之。

調胃承氣湯方。大黃四兩。去皮。清酒浸。甘草二兩。炙。味甘平。芒硝半斤。味鹹苦。大寒。
右三味。㕮咀。以水三升。煮取一升。去滓。內芒硝更上火微煮。令沸。少少溫服。

四逆湯方。甘草二兩。炙。味甘平。乾薑一兩半。味辛熱。附子一枚。生用。去皮。破八片。辛。大熱。
右三味。㕮咀。以水三升。煮取一升二合。去滓。分溫再服。強人可大附子一枚。乾薑三兩。

葛根湯方。葛根四兩。麻黃三兩。去節。桂二兩。去皮。芍藥二兩。切。甘草二兩。炙。生薑三兩。切。大棗十二枚。擘。
右七味。㕮咀。以水一斗。先煮麻黃。葛根。減二升。去沫。內諸藥。煮取三升。去滓。溫服一升。覆取微似汗。不須啜粥。餘如桂枝法將息及禁忌。

葛根加半夏湯方。葛根四兩。麻黃三兩。去節。湯泡去黃汁。焙乾稱。生薑三兩。切。甘草二兩。炙。芍藥二兩。桂枝二兩。去皮。大棗十二枚。擘。半夏半斤。洗。
右八味。以水一斗。先煮葛根。麻黃。減二升。去白沫。內諸藥。煮取三升。去滓。溫服一升。覆取微似汗。

葛根黃芩黃連湯方。葛根半斤。甘草二兩。炙。味甘平。黃芩二兩。味苦寒。黃連三兩。味苦寒。
右四味。以水八升。先煮葛根。減二升。內諸藥。煮取二升。去滓。分溫再服。

麻黃湯方。麻黃三兩。味甘溫。去節。桂枝二兩。去皮。味辛熱。甘草一兩。炙。味甘平。杏仁七十箇。湯去皮尖。味辛溫。
右四味。以水九升。先煮麻黃。減二升。去上沫。內諸藥。煮取二升半。去滓。溫服八合。覆取微似汗。不須啜粥。餘如桂枝法將息。

大青龍湯方。麻黃六兩。去節。味甘溫。桂枝二兩。去皮。味辛熱。甘草二兩。炙。味甘平。杏人四十箇。去皮尖。味苦。甘溫。生薑三兩。切。味辛溫。大棗十二枚。擘。味甘溫。石膏如鷄子大。碎。味甘。微寒。
右七味。以水九升。先煮麻黃。減二升。去上沫。內諸藥。煮取三升。去滓。溫服一升。取微似汗。汗出多者。溫粉撲之。一服汗者。停後服。汗多亡陽。遂虛。惡風煩躁。不得眠也。

小青龍湯方。麻黃三兩。去節。味甘溫。芍藥三兩。味酸。微寒。五味子半升。味酸溫。乾薑三兩。味辛熱。甘草三兩。炙。味甘平。桂枝三兩。去皮。味辛熱。半夏半升。湯洗。味辛。微溫。細辛三兩。味辛溫。
右八味。以水一斗。先煮麻黃。減二升。去上沫。內諸藥。煮取三升。去滓。溫服一升。

乾薑附子湯方。乾薑一兩。味辛熱。附子一枚。生用。去皮。破八片。味辛熱。
右二味。以水三升。煮取一升。去滓。頓服。

麻黃杏人甘草石膏湯方。麻黃四兩。去節。味甘溫。杏人五十箇。去皮尖。味甘溫。甘草二兩。炙。味甘平。石膏半斤。碎。綿裹。味甘寒。
右四味。以水七升。先煮麻黃。減二升。去上沫。內諸藥。煮取二升。去滓。溫服一升。本云。黃耳柸。

桂枝甘草湯方。桂枝四兩。去皮。味辛熱。甘草二兩。炙。味甘平。
右二味。以水三升。煮取一升。去滓。頓服。

茯苓桂枝甘草大棗湯方。茯苓半斤。味甘平。甘草二兩。炙。味甘平。大棗十五枚。擘。味甘平。桂枝四兩。去皮。
右四味。以甘爛水一斗。先煮茯苓。減二升。內諸藥。煮取三升。去滓。溫服一升。日三服。作甘爛水法。取水二斗。置大盆內。以杓揚之。水上有珠子五六千顆相逐。取用之。

厚朴生薑甘草半夏人參湯方。厚朴半斤。去皮。炙。味苦溫。生薑半斤。切。味辛溫。半夏半斤。洗。味辛平。人參一兩。味溫。甘草二兩。炙。味甘平。
右五味。以水一斗。煮取三升。去滓。溫服一升。日三服。

茯苓桂枝白术甘草湯方。茯苓四兩。味甘平。桂枝三兩。去皮。味辛熱。白术二兩。味苦。甘溫。甘草二兩。炙。味甘平。
右四味。以水六升。煮取三升。去滓。分溫三服。

芍藥甘草附子湯方。芍藥三兩。味酸。微寒。甘草三兩。炙。味甘平。附子一枚。炮。去皮。破八片。味辛熱。
已上三味。以水伍升。煮取一升伍合。去滓。分溫服。疑非仲景意。

茯苓四逆湯方。茯苓六兩。味甘平。人參一兩。味甘溫。甘草二兩。炙。味甘平。乾薑一兩半。味辛熱。附子一枚。生用。去皮。破八片。味辛熱。
右伍味。以水伍升。煮取三升。去滓。溫服七合。日三服。

五苓散方。豬苓十八銖。味甘平。去皮。澤瀉一兩六銖半。味酸鹹。茯苓十八銖。味甘平。桂半兩。去皮。味辛熱。白术十八銖。味甘平。
右伍味為末。以白飲和服方寸匕。日三服。多飲暖水。汗出愈。

茯苓甘草湯方。茯苓二兩。味甘平。桂枝二兩。去皮。味辛熱。生薑三兩。切。味辛溫。甘草一兩。炙。味甘平。
右四味。以水四升。煮取二升。去滓。分溫三服。

梔子豉湯方。梔子十四枚。擘。味苦寒。香豉四合。綿裹。味苦寒。
右二味。以水四升。先煮梔子。得二升半。內豉。煮取一升半。去滓。分為二服。溫進一服。得吐者。止後服。

梔子厚朴湯方。梔子十四枚。擘。味苦寒。厚朴四兩。姜炙。苦溫。枳實四枚。水浸。去穰。炒。味苦寒。
已上三味。以水三升半。煮取一升半。去滓。分二服。溫進一服。得吐者。止後服。

梔子乾薑湯方。梔子十四枚。擘。味苦寒。乾薑二兩。味辛熱。
右貳味。以水三升半。煮取一升半。去滓。分二服。溫進一服。得吐者。止後服。

小柴胡湯方。柴胡半斤。味苦。微寒。黃芩三兩。味苦寒。人參三兩。味甘溫。甘草三兩。味甘平。半夏半升。洗。味辛溫。生薑三兩。切。味辛溫。大棗十三枚。擘。味甘溫。
右七味。以水一斗二升。煮取六升。去滓。再煎取三升。溫服一升。日三服。若胸中煩而不嘔。去半夏。人參。加括蔞實一枚。若渴者。去半夏。加人參。合前成肆兩半。括蔞根肆兩。若腹中痛者。去黃苓。加芍藥三兩。若脅下痞硬。去大棗。加牡蠣肆兩。若心下悸。小便不利者。去黃苓。加茯苓肆兩。若不渴。外有微熱者。去人參。加桂三兩。溫覆取微汗愈。若欬者。去人參。大棗。生薑。加五味子半升。乾薑二兩。

小建中湯方。桂枝三兩。去皮。味辛熱。甘草三兩。炙。味甘平。大棗十二枚。擘。味甘溫。芍藥六兩。味酸。微寒。生薑三兩。切。味辛溫。膠飴一升。味甘溫。
右六味。以水七升。煮取三升。去滓。內膠飴。更上微火消解。溫服一升。日三服。嘔家不可用建中湯。以甜故也。

大柴胡湯方。柴胡半斤。味甘平。黃芩三兩。味苦寒。芍藥三兩。味酸。微寒。半夏半升。洗。味辛溫。生薑五兩。切。味辛溫。枳實四枚。炙。味苦寒。大棗十二枚。擘。甘溫。大黃二兩。味苦寒。
右七味。以水一斗二升。煮取六升。去滓。再煎。溫服一升。日三服。一方用大黃二兩。若不加大黃。恐不為大柴胡湯也。

桂枝去芍藥加蜀漆龍骨牡蠣救逆湯方。桂枝三兩。去皮。甘草二兩。炙。生薑三兩。切。牡蠣五兩。熬。味酸鹹。龍骨四兩。味甘平。大棗十二枚。擘。蜀漆三兩。洗去腳。味辛平。
右為末。以水一斗二升。先煮蜀漆。減二升。內諸藥。煮取三升。去滓。溫服一升。

桂枝甘草龍骨牡蠣湯方。桂枝一兩。甘草二兩。牡蠣二兩。熬。龍骨二兩。
右為末。以水伍升。煮取二升半。去滓。溫服八合。日三服。

抵當湯方。水蛭三十箇。熬。味鹹。苦寒。蝱蟲三十箇。熬。去翅足。味苦。微寒。桃人二十箇。去皮尖。味苦。甘平。大黃三兩。酒浸。味苦寒。
右四味為末。以水伍升。煮取三升。去滓。溫服一升。不下再服。

抵當丸方。水蛭二十箇。味苦寒。蝱蟲二十五箇。味苦。微寒。桃人二十箇。去皮尖。大黃三兩。
右四味。杵分為四丸。以水一升。煮一丸。取七合服之。晬時當下血。若不下者更服。

大陷胸丸方。大黃半斤。味苦寒。葶藶半升。熬。味苦寒。芒硝半升。味鹹寒。杏人半升。去皮尖。熬黑。味苦。甘溫。
右四味。搗篩二味。內杏人。芒硝。合研如脂。和散。取如彈丸一枚。別搗甘遂末壹錢匕。白蜜二合。水二升。煮取一升。溫頓服之。一宿乃下。如不下更服。取下為效。禁如藥法。

大陷胸湯方。大黃六兩。去皮。苦寒。芒硝一升。鹹寒。甘遂一錢。苦寒。
右三味。以水六升。先煮大黃。取二升。去滓。內芒消。煮一兩沸。內甘遂末。溫服一升。得快利。止後服。

小陷胸湯方。黃連一兩。苦寒。半夏半升。洗。辛溫。括蔞實大者一箇。味苦寒。
右三味。以水六升。先煮括蔞。取三升。去滓。內諸藥。煮取二升。去滓。分溫三服。

文蛤散方。文蛤五兩。味鹹寒。
右一味為散。以沸湯和一錢匕服。湯用五合。

白散方。桔梗三分。味辛苦。微溫。芭豆一分。去皮心。熬黑。研如脂。平溫。貝母三分。味辛苦。平。
右件三味為末。內芭豆。更於臼中杵之。以白飲和服。強人半錢。羸者減之。病在膈上必吐。在膈下必利。不利進熱粥一杯。利過不止。進冷粥一杯。身熱。皮粟不解。欲引衣自覆者。若水以潠之。洗之。益令熱卻不得出。當汗而不汗則煩。假令汗出已。腹中痛。與芍藥三兩如上法。

柴胡桂枝乾薑湯方。柴胡半斤。苦平。桂枝三兩。去皮。味辛熱。乾薑三兩。辛熱。括蔞根四兩。苦寒。黃芩三兩。苦寒。牡蠣三兩。鹹寒。甘草二兩。炙。味甘平。
右七味。以水一斗二升。煮取六升。去滓。再煎取三升。溫服一升。日三服。初服微煩。復服汗出便愈。

半夏瀉心湯方。半夏半升。洗。辛平。黃芩。苦寒。乾薑。辛熱。人參。已上各三兩。甘溫。黃連一兩。苦寒。大棗十二枚。擘。溫甘。甘草三兩。炙。甘平。
右七味。以水一斗。煮取六升。去滓。再煮取三升。溫服一升。日三服。

十棗湯方。芫花。熬。味辛苦。甘遂。苦寒。大戟。苦寒。大棗十枚。擘。甘溫。
右上三味等分。各別搗為散。以水一升半。先煮大棗肥者十枚。取八合。去滓。內藥末。強人服一錢匕。羸人服半錢。溫服之。平旦服。若下少。病不除者。明日更服。加半錢。得快下利後。糜粥自養。

大黃黃連瀉心湯方。大黃二兩。味苦寒。黃連一兩。味苦寒。
右二味。以麻沸湯二升漬之。須臾絞去滓。分溫再服。

赤石脂禹餘糧湯方。赤石脂一斤。碎。味甘溫。禹餘糧一斤。碎。味甘平。
已上二味。以水六升。煮取二升。去滓。三服。

旋復代赭石湯方。旋復花三兩。味鹹溫。人參二兩。味甘溫。生薑五兩。切。味辛溫。半夏半升。洗。味辛溫。代赭石一兩。味苦寒。大棗十二枚。擘。甘溫。甘草三兩。炙。味甘平。
右件七味。以水一斗。煮取六升。去滓。再煎取三升。溫服一升。日三服。

桂枝人參湯方。桂枝四兩。去皮。味辛熱。甘草四兩。炙。味甘平。白术三兩。味甘平。人參三兩。味甘溫。乾薑三兩。味辛熱。
右伍味。以水九升。先煮四味。取五升。內桂。更煮取三升。溫服一升。日再夜一服。

瓜蔕散方。瓜蔕一分。熬黃。味苦寒。赤小豆一分。味酸溫。
右二味。各別搗篩。為散已。合治之。取一錢匕。以香豉一合。用熱湯七合。煮作稀糜。去滓。取汁和散。溫頓服之。不吐者。少少加。得快吐乃止。諸亡血虛家不可與瓜蔕散。

黃芩湯方。黃芩三兩。味苦寒。甘草二兩。炙。味甘平。芍藥二兩。味酸平。大棗十二枚。擘。味甘溫。
右四味。以水一斗。煮取三升。去滓。溫服一升。日再夜一服。若嘔者加半夏半升。生薑三兩。

黃連湯方。黃連。味苦寒。甘草。炙。味甘平。乾薑。味辛熱。桂枝。去皮。味辛熱。各三兩。人參二兩。味甘溫。半夏半升。洗。味辛溫。大棗十二枚。擘。味甘溫。
右七味。以水一斗。煮取六升。去滓。溫服一升。日三服。夜二服。

桂枝附子湯方。桂枝四兩。去皮。味辛熱。附子三枚。炮。去皮。破八片。辛熱。生薑三兩。切。辛溫。甘草二兩。炙。味甘溫。大棗十二枚。擘。味甘溫。
右五味。以水六升。煮取二升。去滓。分溫三服。

甘草附子湯方。甘草二兩。炙。味甘平。附子二枚。炮。去皮。破。味辛熱。白术二兩。味甘溫。桂枝四兩。去皮。味辛熱。
右四味。以水六升。煮取三升。去滓。溫服一升。日三服。初服得微汗則解。能食。汗出復煩者。服五合。恐一升多者。宜服六七合為妙。

白虎湯方。知母六兩。味苦寒。石膏一斤。碎。味甘寒。甘草二兩。甘平。粳米六合。味甘平。
右四味。以水一斗。煮米熟。湯成。去滓。溫服一升。日三服。

炙甘草湯方。甘草四兩。炙。味甘平。生薑三兩。切。味辛溫。桂枝三兩。去皮。味辛熱。人參二兩。味甘溫。生地黃一斤。味甘寒。阿膠二兩。味溫甘。麥門冬半升。去心。味甘平。麻子人半升。味甘平。大棗十二枚。擘。味甘溫。
右九味。以清酒七升。水八升。先煮八味。取三升。去滓。內膠烊消盡。溫服一升。日三服。一名復脈湯。

大承氣湯方。大黃四兩。苦寒。酒洗。厚朴半斤。苦溫。炙。去皮。枳實五枚。苦寒。炙。芒硝三合。鹹寒。
右四味。以水一斗。先煮二物。取五升。去滓。內大黃。煮取二升。去滓。內芒硝。更上火微一兩沸。分溫再服。得下。餘勿服。

小承氣湯方。大黃四兩。厚朴二兩。炙。去皮。枳實三枚大者。炙。
已上三味。以水四升。煮取一升二合。去滓。分溫二服。初服湯當更衣。不爾者盡飲之。若更衣者。勿服之。

豬苓湯方。豬苓。去皮。甘平。茯苓。甘平。阿膠。甘平。滑石。碎。甘寒。澤瀉。甘鹹。寒。各一兩。
右伍味。以水四升。先煮四味。取二升。去滓。內下阿膠烊消。溫服七合。日三服。

蜜煎導方。蜜七合一味。內銅器中微火煎之。稍凝似飴狀。攪之勿令焦著。欲可丸。並手捻作挺。令頭銳。大如指。長二寸許。當熱時急作。冷則硬。以內穀道中。以手急抱。欲大便時乃去之。

豬膽汁方。大豬膽一枚。瀉汁。和醋少許。以灌穀道中。如一食頃。當大便出。

茵蔯蒿湯方。茵蔯蒿六兩。苦。微寒。梔子十四枚。擘。苦寒。大黃二兩。去皮。苦寒。
右三味。以水一斗。先煮茵蔯。減六升。內二味。煮取三升。去滓。分溫三服。小便當利。尿如皂角汁狀。色正赤。一宿腹減。黃從小便去也。

吳茱萸湯方。吳茱萸一升。洗。辛熱。人參三兩。甘溫。生薑六兩。切。辛溫。大棗十二枚。擘。甘溫。
右四味。以水七升。煮取二升。去滓。溫服七合。日三服。

麻子人丸方。麻子人二升。甘平。芍藥半斤。酸平。枳實半斤。炙。苦寒。大黃一斤。去皮。苦寒。厚朴一斤。炙。去皮。苦寒。杏仁一斤。去皮尖。熬。別作脂。甘溫。
右六味。為末。煉蜜為丸桐子大。飲服十丸。日三服。漸加。以和為度。

梔子蘗皮湯方。梔子一十五箇。苦寒。甘草一兩。甘平。黃蘗二兩。
右三味。以水四升。煮取一升半。去滓。分溫再服。

麻黃連軺赤小豆湯方。麻黃二兩。甘溫。去節。赤小豆一升。甘平。連軺二兩。連翹根也。苦寒。杏仁四十箇。甘溫。去皮尖。大棗十二枚。甘溫。生梓白皮一升。苦寒。生薑二兩。辛溫。切。甘草二兩。炙。甘平。
已上八味。以潦水一斗。先煮麻黃再沸。去上沫。內諸藥。煮取三升。分溫三服。半日服盡。

麻黃附子細辛湯方。麻黃二兩。去節。甘熱。細辛二兩。辛熱。附子一枚。炮。去皮。破八片。辛熱。
右三味。以水一斗。先煮麻黃。減二升。去上沫。內藥。煮取三升。去滓。溫服一升。日三服。

麻黃附子甘草湯方。麻黃二兩。去節。甘草二兩。炙。附子一枚。炮。去皮。
右三味。以水七升。先煮麻黃一兩沸。去上沫。內諸藥。煮取三升。去滓。溫服一升。日三服。

黃連阿膠湯方。黃連四兩。苦寒。黃芩一兩。苦寒。芍藥二兩。酸平。鷄子黃二枚。甘溫。阿膠三兩。甘溫。
右五味。以水五升。先煮三物。取二升。去滓。內膠烊盡。小冷。內鷄子黃。攪令相得。溫服七合。日三服。

附子湯方。附子二枚。破八片。去皮。辛熱。茯苓三兩。甘平。人參二兩。甘溫。白术四兩。甘溫。芍藥三兩。酸平。
右五味。以水八升。煮取三升。去滓。溫服一升。日三服。

桃花湯方。赤石脂一斤。一半全用。一半篩末。甘溫。乾薑一兩。辛熱。粳米一升。甘平。
右三味。以水七升。煮米令熟。去滓。溫服七合。內赤石脂末方寸匕。日三服。若一服愈。餘勿服。

豬膚湯方。豬膚一斤。甘寒。
右一味。以水一斗。煮取五升。去滓。加白蜜一升。白粉五合。熬香。和相得。溫分六服。

甘草湯方。甘草二兩。
右一味。以水三升。煮取一升半。去滓。溫服七合。日二服。

桔梗湯方。桔梗一兩。辛甘。微溫。甘草二兩。甘平。
右二味。以水三升。煮取一升。去滓。分溫再服。

苦酒湯方。半夏。洗。破如棗核大。十四枚。辛溫。鷄子一枚。去黃。內上苦酒。著鷄子殼中。甘。微寒。
右二味。內半夏著苦酒中。以鷄子殼置刀鐶中。安火上。令三沸。去滓。少少含嚥之。不差。更作三劑。

半夏散及湯方。半夏。洗。辛溫。桂枝。去皮。辛熱。甘草。炙。甘平。以上各等分。
已上三味。各別搗篩已。合治之。白飲和服方寸匕。日三服。若不能散服者。以水一升。煎七沸。內散兩方寸匕。更煎三沸。下火令小冷。少少嚥之。

白通湯方。葱白四莖。辛溫。乾薑一兩。辛熱。附子一枚。生用。去皮。破八片。辛熱。
右三味。以水三升。煮取一升。去滓。分溫再服。

白通加豬膽汁方。葱白四莖。乾薑一兩。附子一枚。生。去皮。破八片。人尿五合。鹹寒。豬膽汁一合。苦寒。
已上三味。以水三升。煮取一升。去滓。內膽汁。人尿。和令相得。分溫再服。若無膽亦可用。

真武湯方。茯苓三兩。甘平。芍藥三兩。酸平。生薑三兩。切。辛溫。白术二兩。甘溫。附子一枚。炮。去皮。破八片。辛熱。
右五味。以水八升。煮取三升。去滓。溫服七合。日三服。後加減法。若欬者。加五味半升。細辛。乾薑各一兩。若小便利者。去茯苓。若下利者。去芍藥。加乾薑二兩。若嘔者。去附子。加生薑。足前成半斤。

通脈四逆湯方。甘草二兩。炙。附子大者一枚。生用。去皮。破八片。乾薑三兩。強人可四兩。
右三味。以水三升。煮取一升二合。去滓。分溫再服。其脈即出者愈。面色赤者。加葱九莖。腹中痛者。去葱。加芍藥二兩。嘔者。加生薑二兩。咽痛者。去芍藥。加桔梗一兩。利止脈不出者。去桔梗。加人參二兩。

四逆散方。甘草。炙。甘平。枳實。破。水漬炙乾。苦寒。柴胡。苦寒。芍藥。酸。微寒。
右四味。各拾分。搗篩。白飲和服方寸匕。日三服。欬者。加五味子。乾薑各伍分。并主下痢。悸者。加桂枝伍分。小便不利者。加茯苓伍分。腹中痛者。加附子一枚。炮令拆。泄利下重者。先以水五升。煮薤白三升。煮取三升。去滓。以散三方寸匕內湯中。煮取一升半。分溫再服。

烏梅圓方。烏梅三百箇。味酸溫。細辛六兩。辛熱。乾薑十兩。辛熱。黃連一斤。苦寒。當歸四兩。辛溫。附子六兩。炮。辛熱。蜀椒四兩。去子。辛熱。桂枝六兩。辛熱。人參六兩。甘溫。黃蘗六兩。苦寒。
右十味。異搗篩。合治之。以苦酒漬烏梅一宿。去核。蒸之五升米下。飯熟擣成埿。和藥令相得。內臼中。與蜜杵二千下。員如梧梧子大。先食飲服十圓。日三服。稍加至二十圓。禁生冷。滑物。臭食等。

當歸四逆湯方。當歸三兩。辛溫。桂枝三兩。辛熱。芍藥三兩。酸寒。細辛三兩。辛熱。大棗二十五箇。甘溫。甘草二兩。炙。甘平。通草二兩。甘平。
右七味。以水八升。煮取三升。去滓。溫服一升。日三服。

麻黃升麻湯方。麻黃二兩半。去節。甘溫。升麻一兩一分。甘平。當歸一兩一分。辛溫。知母。苦寒。黃芩。苦寒。萎蕤。甘平。各十八銖。石膏。碎。綿裹。甘寒。白术。甘溫。乾薑。辛熱。芍藥。酸平。天門冬。去心。甘平。桂枝。辛熱。茯苓。甘平。甘草。炙。甘平。各六銖。
右十四味。以水一斗。先煮麻黃一兩沸。去上沫。內諸藥。煮取三升。去滓。分溫三服。相去如炊三斗米頃。令盡。汗出愈。

乾薑黃連黃芩人參湯方。乾薑。辛熱。黃連。苦寒。黃芩。苦寒。人參。甘溫。各三兩。
右四味。以水六升。煮取二升。去滓。分溫再服。

白頭翁湯方。白頭翁二兩。苦寒。黃柏。苦寒。黃連。苦寒。秦皮。苦寒。各三兩。
右四味。以水七升。煮取二升。去滓。溫服一升。不愈更服一升。

理中丸方。人參。甘溫。甘草。炙。甘平。白术。甘溫。乾薑。辛熱。已上各三兩。
右四味。搗篩為末。蜜和丸。如鷄黃大。以沸湯數合。和一丸。研碎。溫服之。日三四。夜二服。腹中未熱。益至三四丸。然不及湯。湯法。以四物依兩數切。用水八升。煮取三升。去滓。溫服一升。日三服。加減法。若臍上築者。腎氣動也。去术加桂四兩。吐多者。去术。加生薑三兩。下多者。還用术。悸者。加茯苓二兩。渴欲得水者。加术。足前成四兩半。腹中痛者。加人參。足前成四兩半。寒者。加乾薑。足前成四兩半。腹滿者。去术。加附子一枚。服湯後。如食頃。飲熱粥一升許。微自溫。勿發揭衣被。

燒裩散方。右取婦人中裩近隱處。剪燒灰。以水和服方寸匕。日三服。小便即利。陰頭微腫。則愈。婦人病。取男子裩當燒灰。

枳實梔子豉湯方。枳實三枚。炙。苦寒。梔子十四枚。擘。苦寒。豉一升。綿裹。苦寒。
右三味。以清漿水七升。空煮取四升。內枳實。梔子。煮取二升。下豉。更煮五六沸。去滓。溫分再服。覆令微似汗。

牡礪澤瀉散方。牡礪。鹹平。熬。澤瀉。鹹寒。括蔞根。苦寒。蜀漆。辛平。洗。去腳。葶藶。苦寒。熬。商陸根。熬。辛酸。鹹平。海藻。鹹寒。洗去鹹。已上各等分。
右七味。異搗下篩為散。更入臼中治之。白飲和服方寸匕。小便利。止後服。日三。

竹葉石膏湯方。竹葉二把。辛平。石膏一斤。甘寒。半夏半升。洗。辛溫。人參三兩。甘溫。甘草二兩。甘平。炙。粳米半升。甘。微寒。麥門冬一升。甘平。去心。
右七味。以水一斗。煮取六升。去滓。內粳米。煮米熟。湯成。去米。溫服一升。日三服。
