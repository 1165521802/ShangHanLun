★傷寒雜病論彙校本

★辨太陽病

太陽之为病。頭項強痛而惡寒。1'

太陽病。其脈浮。1'

太陽病。發熱。汗出。惡風。脈缓者。为中風。2'

太陽中風。發熱而惡寒。0

太陽病。或已發熱。或未發熱。必惡寒。体痛。嘔逆。脈陰陽俱緊者。为傷寒。3'

傷寒一日。太陽脈弱。至四日。太陰脈大。0

傷寒一日。太陽受之。脈若靜者。为不傳。頗欲吐。[或]躁煩。脈數急者。乃为傳。4

傷寒[二三日]。其二陽证不見者。为不傳。5

傷寒三日。陽明脈大[者。为欲傳]。186

傷寒三日。少陽脈小者。为欲已。271

太陽病三四日。不吐下。見芤乃汗之。0

太陽病。發熱而渴。不惡寒者。为溫病。若發汗已。身灼熱者。为風溫。風溫[之]为病。脈陰陽俱浮。自汗出。身重。多眠睡。鼻息必鼾。语言難出。若被下者。小便不利。直視。失溲。若被火者。微發黄[色]。劇則如驚癇。时瘈瘲。若火熏之。一逆尚引日。再逆促命期。6

病有發熱而惡寒者。發於陽也。不熱而惡寒者。發於陰也。發於陽者七日愈。發於陰者六日愈。以陽數七。陰數六故也。7

太陽病。頭痛。至七日自当愈。以其經𥁞故也。若欲作再經者。当针足陽明。使經不傳則愈。8

太陽病欲解时。從巳𥁞未。9

風家。表解而不了了者。十二日愈。10

病人身大熱。反欲得近衣者。熱在皮膚。寒在骨髓也。身大寒。反不欲近衣者。寒在皮膚。熱在骨髓也。11

太陽中風。[其脈]陽浮而陰弱。陽浮者熱自發。陰弱者汗自出。嗇嗇惡寒。淅淅惡風。翕翕發熱。鼻鳴。乾嘔。桂枝湯主之。12'

*太陽中風。[其脈]陽浮而陰濡弱。浮者熱自發。濡弱者汗自出。嗇嗇惡寒。淅淅惡風。翕翕發熱。鼻鳴。乾嘔。桂枝湯主之。(脈經。玉函。千金翼)12'

◯惡寒。鼻鳴。乾嘔者。外邪之侯也。桂枝湯主之。脈浮弱或浮數而惡寒者。证雖不具。亦用此方。脈數浮弱。蓋桂枝湯之脈狀也。(方机)

太陽病。發熱。汗出。此为荣弱衛強。故使汗出。欲救邪風。宜桂枝湯。95

太陽病。頭痛。發熱。汗出。惡風。桂枝湯主之。13'

◯桂枝湯。治上衝。頭痛。發熱。汗出。惡風者。(方極)

◯頭痛。發熱。汗出。惡風者。正证也。頭痛一证。亦当投此方矣。若由欬嗽嘔逆而頭痛者。非此方之所治也。(方机)

太陽病。項背強几几。反汗出。惡風。桂枝[加葛根]湯主之。14'

◯桂枝加葛根湯。治桂枝湯证而項背強急者。(方極)

太陽病。下之。其气上衝者。可与桂枝湯。不衝者。不可与之。15

太陽病三日。已發汗吐下溫针而不解。此为壞病。桂枝湯不復中与也。觀其脈证。知犯何逆。隨证治之。16

桂枝湯本为解肌。若其人脈浮緊。發熱。无汗。不可与也。常須識此。勿令误也。16

酒客不可与桂枝湯。得之則嘔。以酒客不喜甘故也。17

喘家作桂枝湯。加厚朴杏仁佳。18

服桂枝湯吐者。其後必吐膿血。19

太陽病。發汗。遂漏不止。其人惡風。小便難。四肢微急。難以屈伸。桂枝加附子湯主之。20'

◯桂枝加附子湯。治桂枝湯证而惡寒。或肢節微痛者。(方極)

太陽病。下之。脈促。胸滿者。桂枝去芍藥湯主之。若微[惡]寒者。桂枝去芍藥加附子湯主之。21'-22

太陽病。得之八九日。如瘧狀。發熱。惡寒。熱多寒少。其人不嘔。清便續自可。一日再三發。脈微缓者。为欲愈。脈微而惡寒者。此为陰陽俱虛。不可復[吐下]發汗也。面反有熱色者。为未欲解。以其不能得汗出。身必当癢。宜桂枝麻黄各半湯。23

太陽病。初服桂枝湯。反煩不解者。当先刺風池風府。郤与桂枝湯即愈。24

服桂枝湯。大汗出。若脈[但]洪大者。与桂枝湯。若形如瘧。一日再發者。汗出便解。宜桂枝二麻黄一湯。25

服桂枝湯。大汗出。大煩渴不解。若脈洪大。与白虎[加人参]湯。26

◯白虎加人参湯。治白虎湯证而心下痞堅者。(方極)

◯白虎加人参湯。治霍亂吐瀉之後。大熱。煩躁。大渴引饮。心下痞堅。脈洪大者。(類聚方廣義)

◯白虎加人参湯。治消渴。脈洪數。晝夜引饮不歇。心下痞堅。夜间肢体煩熱更甚。肌肉日消铄者。(类聚方广义)

◯白虎加人参湯。治瘧病。大熱如煅。谵语。煩躁。汗出淋漓。心下痞堅。渴饮无度者。(類聚方廣義)

太陽病。發熱。惡寒。熱多寒少。脈微弱者。此无陽也。不可[復]發汗。[宜桂枝二越脾一湯。]27

服桂枝湯。或下之。仍頭項強痛。翕翕發熱。无汗。心下滿。微痛。小便不利。桂枝去桂加茯苓[白]术湯主之。28

傷寒。脈浮。自汗出。小便數。心煩。微惡寒。腳攣急。反与桂枝湯。欲攻其表。得之便厥。咽乾。煩躁。吐逆者。当作甘草乾薑湯。以復其陽。若厥愈。足溫者。更作芍藥甘草湯与之。其腳即伸。若胃气不和。谵语者。少与[调胃]承气湯。若重發汗。復加燒针者。四逆湯主之。29

◯甘草乾薑湯。治厥而煩躁。多涎唾者。(方極)

◯甘草乾薑湯。治足厥。咽中燥。煩躁。吐逆者。吐下後厥逆。煩躁。不可如何者。吐涎沫。不欬。遺尿。小便數者。兼用礞石滾痰丸。(方机)

◯芍藥甘草湯。治拘攣急迫者。(方極)

◯芍藥甘草湯。治腳攣急。兼用應钟散。紫丸。(方机)

◯芍藥甘草湯。治腹中攣急而痛者。小兒夜啼不止。腹中攣急甚者。亦有奇效。(類聚方廣義)

◯芍藥甘草湯止腹痛如神。脈遲为寒加乾薑。脈洪为熱加黄连。(医学心悟)

◯调胃承气湯。治実而不滿者。腹如仰瓦。腹中轉失气。有燥糞。不大便而谵语。堅実之证宜用之。(医壘元戎)

◯调胃承气湯。治傷寒。發狂。煩躁。面赤。脈実。(衛生寶鑒)

◯调胃承气湯。治熱留胃中發斑。及服熱藥過多亦發斑。(經驗良方)

◯调胃承气湯。治中熱。大便不通。咽喉肿痛。或口舌生瘡。(口齒類要)

◯调胃承气湯。治消中。渴而饮食多。(试效方)

◯破棺丹。治瘡瘍。熱極。汗多。大渴。便祕。谵语。發狂。(外科樞要)

◯调胃承气湯。治大黄甘草湯证(祕闭急迫者)而実者。(方極)

◯调胃承气湯。治因汗吐下而谵语者。發汗後熱而大便不通者。服下剂。下利不止。心煩或谵语者。吐下之後。心下嗢嗢欲吐。大便溏。腹微滿。𣝪𣝪微煩者。吐後腹脹滿者。(方机)

◯痘瘡。麻疹。癰疽。疔毒。内攻衝心。大熱。谵语。煩躁。闷亂。舌上燥裂。不大便。或下利。或大便綠色者。宜调胃承气湯。(類聚方廣義)

◯牙齒疼痛。齒齦肿痛。齲齒枯折。口臭等。其人平日多大便祕闭而衝逆。宜调胃承气湯。(類聚方廣義)

◯胃反。膈噎。胸腹痛。或煩滿。腹中有凷。咽喉乾燥。𣝪熱便祕者。消渴。五心煩熱。肌肉燥瘠。腹中凝结。二便不利者。皆宜调胃承气湯。或为兼用方亦良。(類聚方廣義)

◯四逆湯。治傷寒陰证。脣青。面黑。身背強痛。四肢厥冷。及诸虛沈寒。(医林集要)

◯四逆湯。治五臟中寒。口噤。四肢強直。失音不语。或猝然昏闷。手足厥冷者。(济生方)

◯四逆湯。治四肢厥逆。身体疼痛。下利清穀。或小便清利者。(方極)

◯四逆湯。治手足厥冷者。下利清穀者。腹拘急。四肢厥冷。下利。惡寒者。大汗出。熱不去。拘急。四肢厥冷者。下利。腹脹滿。身体疼痛者。(方机)

◯四逆湯。治霍亂吐利甚者。及所谓暴瀉症。急者死不崇朝。若仓皇失措。拟议误策。毙人於非命。其罪何归。医人当平素讨究讲明。以济急靖難。可参考大汗出熱不去云云(356條)以下诸章。(類聚方廣義)

◯四逆湯。救厥之主方也。然傷寒熱结在裏者。中風猝倒。痰涎沸涌者。霍亂未吐下。内猶有毒者。老人食𣝪。及诸猝病闭塞不𫔭者。縱令全身厥冷。冷汗脈微。能审其证。以白虎。瀉心。承气。紫丸。備急。走馬之类。解其结。通其闭。則厥冷不治自復。若误认为脱证。遽用四逆。玄武。猶如救經引足。庸工殺人。常当坐此。呜呼。方伎虽小。死生系焉。存亡由焉。自非高才卓识。難探其理致矣。(類聚方廣義)

太陽病。項背強几几。无汗。惡風。葛根湯主之。31

◯項背強几几者。谓自腰部沿脊柱兩侧。上至後頭结节。其肌肉有強直性痙攣也。故病者若诉肩凝。或诉腰背攣痛时。可以指頭沿上述肌肉之横徑而強按壓之。倘觸知其凝结攣急。同时病人诉疼痛者。即可斷为項背強几几。百无一失。然此证之存在。有不自覚者。亦有自覚而難以明確觸知者。是当详细问觸。参外证脈象以決之。(湯本求真)

◯葛根湯。治項背強急。發熱。惡風。或喘。或身疼者。(方極)

◯葛根湯。治項背強而无汗。惡寒者。兼用應钟散。二陽合病。下利者。痙病。无汗。小便反少。气上衝於胸。口噤不能语言者。兼用紫丸。(方机)

◯痘瘡自初熱至點見。投葛根湯。兼用紫丸下之一度。自起脹至貫膿。葛根加桔梗湯主之。自落痂以後。葛根加大黄湯主之。若惡寒劇。起脹甚而一身肿脹或疼痛者。葛根加术附湯主之。兼用紫丸。若肿脹甚者。兼用桃花散。寒戰咬牙而下利者。兼用紫丸。俱加术附湯。(方机)

◯頭瘡。葛根加大黄湯主之。(方机)

◯小瘡。葛根加梓葉湯主之。兼用桃花散。以蓖麻子擦之。毒劇者。以梅肉攻之。(方机)

◯诸頑肿。惡肿。葛根加术附湯主之。(方机)

◯葛根湯。治瘰癧。便毒。瘍疔之類。瘰癧兼用七寶丸。梅肉日投亦可。便毒。瘍疔。兼以梅肉攻之。伯州散朝五分夕五分。酒送下。(方机)

◯治疳瘡。兼七寶或梅肉之類選用。(方机)

◯凡诸有膿則加桔梗。若痛劇則加术附。(方机)

◯世俗所谓小兒赤游風丹毒類。皆葛根加术附湯主之。兼用紫丸攻之。(方机)

◯葛根湯。治麻疹初起。惡寒。發熱。頭項強痛。惡寒。脈浮數。或乾嘔。下利者。若熱熾。咽喉刺激。心胸煩闷者。兼用黄连解毒湯。(類聚方廣義)

◯疫痢初起。發熱。惡寒。脈數者。当先用葛根湯溫服發汗。若嘔者。以葛根加半夏湯取汗後。撰用大柴胡湯。厚朴三七物湯。大小承气湯。调胃承气湯。桃仁承气湯。大黄牡丹湯。大黄附子湯。各隨证処之。以疏蕩裏熱宿毒。(類聚方廣義)

◯咽喉肿痛。时毒痄腮。疫眼焮熱肿痛。項背強急。發熱惡寒。脈浮数者。擇加桔梗。大黄。石膏。或兼用應钟散。再造散。瀉心湯。黄连解毒湯等。(類聚方廣義)

◯癰疽初起。壯熱憎寒。脈数者。以葛根湯發汗後。轉用加术附湯。促其酿膿。膿成者。可速入针。若心胸煩闷。𣝪熱便祕者。兼用瀉心湯。大柴胡湯。(類聚方廣義)

太陽与陽明合病而自利。葛根湯主之。32

*太陽与陽明合病而自利。不嘔者。葛根湯主之。(脈經)32

*太陽与陽明合病者。必自下利。葛根湯主之。(宋本)32

◯今驗之方藥。葛根湯但治太陽证兼下利者。若有陽明证辄不效。(傷寒論今釋)

太陽与陽明合病。不下利。但嘔。葛根加半夏湯主之。33

太陽病。桂枝证。医反下之。遂利不止。脈促者。表未解。喘而汗出者。宜葛根[芩]连湯。34

*太陽病。反下之。遂利不止。汗出者。宜葛根黄连湯。(聖惠方)34

◯葛根芩连湯。治項背強急。心悸而下利者。(方極)

◯葛根芩连湯。治下利。喘而汗出者。項背強。汗出下利者。兼用紫丸。淵雷案。吉益氏谓葛根主治項背強。故云尔。然本方之重用葛根。乃取其输運津液。減少腸中水分以止利。且今病毒仍向外解。故其量特重。非为項強而用之。固不必有項強证矣。(方机)

◯下利初發。用桂枝湯葛根湯之类。表证虽解。脈益促。熱猶盛者。可用葛根芩连湯。小儿痢疾。熱熾而不需下剂者。用此多效。(方舆𫐐)

◯葛根芩连湯。移治滞下有表证而未要攻下者甚效。

◯葛根芩连湯。治平日項背強急。心胸痞塞。神思悒𣝪不舒暢者。或加大黄。(類聚方廣義)

◯項背強急。心下痞塞。胸中冤熱。眼目牙齿疼痛。或口舌肿痛腐烂者。加大黄則其效速。(類聚方廣義)

◯此方治表邪内陷之下利有效。尾洲之医師用於小儿疫痢。屢有效云。余用於小儿之下利。經驗亦多。此方之喘。乃熱勢内壅所致。非主证也。(方函口诀)

◯凡有裏熱而病勢仍宜外解者。皆葛根芩连湯所主。利与喘汗。皆非必具之证。黄芩黄连俱为苦寒藥。寒能泄熱。所谓熱者。充血及炎件机轉是也。黄连之效。自心下而上及於頭面。黄芩之效。自心下而下及於骨盆。其症候皆为心下痞。按之濡而熱。或从种种方面诊知有充血炎性机轉者是也。(傷寒論今釋)

太陽病。頭痛。發熱。身疼。腰痛。骨節疼痛。惡風。无汗而喘。麻黄湯主之。35

◯麻黃湯。治喘而无汗。頭痛。發熱。惡寒。身体疼痛者。(方極)

◯

太陽与陽明合病。喘而胸滿者。不可下也。宜麻黄湯。36

太陽病。十日已去。其脈浮细。嗜臥。此为外解。设胸滿脇痛者。与小柴胡湯。脈浮者。与麻黄湯。37

太陽中風。脈浮緊。發熱。惡寒。身疼痛。不汗出而煩躁。[頭痛。]大青龙湯主之。若脈微弱。汗出。惡風者。不可服之。服之則厥。筋愓肉𥆧。此为逆也。38

◯大青龙湯。治喘及欬嗽。渴欲饮水。上衝。或身疼。惡風寒者。(方極)

◯大青龙湯。治發熱惡寒。身疼痛。不汗出。煩躁者。脈浮缓。發熱身重。乍有輕时者。頭痛劇。四肢惰痛。發熱而汗不出者。(方機)

◯大青龙湯。治麻疹。脈浮紧。寒熱頭眩。身体疼痛。喘欬咽痛。汗不出而煩躁者。(類聚方廣義)

◯大青龙湯。治眼目疼痛。流泪不止。赤脈怒张。云翳四围。或眉棱骨疼痛。或頭疼耳痛者。又治烂睑風。涕泪稠黏。痒痛甚者。俱加车前子为佳。兼以黄连解毒湯加枯矾。頻頻洗蒸。每夜臨臥服應钟散。每五日十日可与紫丸五分或一钱下之。(類聚方廣義)

◯大青龙湯。治雷頭風。發熱惡寒。頭腦劇痛如裂。每夜不能眠者。若心下痞。胸膈煩熱者。兼服瀉心湯。黄连解毒湯。若胸膈有饮。心中滿。肩背強急者。当以瓜蒂散吐之。(類聚方廣義)

◯風眼症（即淋菌性结膜炎角膜炎）。暴發劇痛者。不早救治。則眼球破裂進出。尤为極險至急之症。急用紫圆一钱或一钱五分。取峻瀉数行。大势已解之後。可用大青龍湯。更隨其腹诊。兼用大承气湯。大黄硝石湯。瀉心湯。桃仁承气湯等。(類聚方廣義)

◯大青龍湯。治小儿赤游丹毒。大熱煩渴。驚惕。或痰喘壅盛者。兼用紫丸或龙葵丸。(類聚方廣義)

◯急驚風。痰涎沸涌。直视口噤者。当先用熊胆。紫丸。走馬湯等取吐下後。大熱。煩躁。喘鳴。搐搦不止者。宜以大青龍湯發汗。(類聚方廣義)

傷寒。脈浮缓。身不疼。但重。或有輕时。无少陰证者。大青龙湯發之。39

傷寒。表不解。心下有水气。乾嘔。發熱而欬。或渴。或利。或噎。或小便不利。少腹滿。或[微]喘。小青龙湯主之。40

*傷寒。表不解。心下有水气。欬而發熱。或渴。或利。或噎。或小便不利。少腹滿。或[微]喘。小青龙湯主之。(玉函。千金翼)40

傷寒。心下有水气。欬而微喘。發熱。不渴。服湯已而渴者。此寒去。为欲解。小青龙湯主之。41

太陽病。外证未解。其脈浮弱。当以汗解。宜桂枝湯。42

太陽病。下之。微喘者。表未解故也。宜桂枝[加厚朴杏仁]湯。43

*太陽病。下之。微喘者。外未解故也。宜麻黄湯。43

太陽病。外证未解者。不可下。下之为逆。欲解外者。宜桂枝湯。44

太陽病。先發汗不解而下之。其脈浮者不愈。浮为在外。而反下之。故令不愈。今脈浮。故在外。当解其外則愈。宜桂枝湯。45

*太陽病。下之不愈。其脈浮者为在外。汗之則愈。宜桂枝湯。45(聖惠方)

太陽病。脈浮緊。无汗。發熱。身疼痛。八九日不解。表证續在。此当發其汗。服藥已。微除。其人發煩目暝。劇者必衄。衄乃解。所以然者。陽气重故也。宜麻黄湯。46

太陽病。脈浮緊。發熱。身无汗。自衄者愈。47

二陽并病。太陽初得病时。發其汗。汗先出[。復]不徹。因轉屬陽明。續自微汗出。不惡寒。若太陽病证不罷者。不可下。下之为逆。如此者。可小發其汗。设面色缘缘正赤者。陽气怫𣝪在表。当解之熏之。[若發汗不徹。不足言。陽气怫𣝪不得越。]当汗不汗。其人躁煩。不知痛処。乍在腹中。乍在四肢。按之不可得。其人短气。但坐。以汗出不徹故也。更發汗則愈。何以知汗出不徹。以脈濇。故知之。48

脈浮數。法当汗出而愈。若下之。身体重。心悸者。不可發汗。当自汗出而解。所以然者。尺中脈微。此裏虛。須表裏実。津液和。即自汗出愈。49

脈浮而緊。法当身体疼痛。当以汗解之。假令尺中脈遲者。不可發汗。何以知然。此为荣气不足。血气微少故也。50

*凡脈尺中遲。不可發汗。荣衛不足。血少故也。(聖惠方)50

脈浮者。病在表。可發汗。宜麻黄湯。51

*「麻黃湯」一云「桂枝湯」。

[太陽病。]脈浮而數者。可發汗。宜麻黄湯。52

*脈經、玉函、聖惠方有「太陽病」三字。

病常自汗出者。此为荣气和。衛气不和故也。荣行脈中。衛行脈外。復發其汗。衛和則愈。宜桂枝湯。53

*病常自汗出者。此为荣气和。荣气和而外不解。此为衛气不和也。荣行脈中。衛行脈外。復發其汗。衛和則愈。宜桂枝湯。53

病人臓无他病。时發熱。自汗出而不愈。此衛气不和也。先其时發汗則愈。宜桂枝湯。54

傷寒。脈浮緊。不發汗。因致衄者。宜麻黄湯。55

[寸口]脈浮而緊。浮則为風。緊則为寒。風則傷衛。寒則傷荣。荣衛俱病。骨節煩疼。当發其汗。宜麻黄湯。0

傷寒。不大便六七日。頭痛。有熱。与承气湯。其小便反清。此为不在裏。續在表也。当發其汗。頭痛者必衄。宜桂枝湯。56

*玉函此條出現兩次，「与承氣湯」四字上分別有「未可」、「不可」二字。

傷寒。發汗已解。半日许復煩。其脈浮數。可復發汗。宜桂枝湯。57

凡病。或發汗。或吐。或下。或亡血。无津液而陰陽自和者。必自愈。58

大下後。復發汗。其人小便不利。此亡津液。勿治之。得小便利。必自愈。59

下之後。復發汗。必振寒。脈微细。所以然者。内外俱虛故也。60

下之後。復發汗。晝日煩躁不得眠。夜而安靜。不嘔。不渴。无表证。其脈沈微。身无大熱。乾薑附子湯主之。61

發汗後。身体疼痛。其脈沈遲。桂枝加芍藥生薑人参湯主之。62

發汗後。不可更行桂枝湯。汗出而喘。无大熱者。可与麻杏甘石湯。63

◯麻杏甘石湯。治甘草麻黄湯证(喘急迫。或自汗或不汗)而欬。煩渴者。(方極)

◯麻杏甘石湯。治汗出而喘。熱伏者。又治喘息而渴者。兼用礞石滾痰丸或姑洗。(方机)

◯麻杏甘石湯。治冬月欬嗽。寒痰结於咽喉。语声不出者。此寒气客於會厭。故猝然而喑也。(張氏医通)

◯用小青龙湯後表解而喘猶盛者。水熱相结也。麻杏甘石湯主之。(方舆𫐐)

◯麻杏甘石湯。治喘欬不止。面目浮肿。咽乾。口渴。或胸痛者。兼用礞石滾痰丸。姑洗丸。(類聚方廣義)

◯哮喘。胸中如火。气逆涎潮。太息。呻吟。声如拽锯。鼻流清涕。心下𩊅塞。巨裏動如奔馬者。宜麻杏甘石湯。当須痰融声出後。以陷胸丸。紫丸之類疏導之。(類聚方廣義)

◯麻杏甘石湯。治肺癰。發熱。喘欬。脈浮數。臭痰膿血。渴欲饮水者。宜加桔梗。时以白散攻之。(類聚方廣義)

◯麻杏甘石湯与麻黄湯有表裏之異。以汗出而喘为目的。熱在肉裏。上熏肺部者。非麻石之力不解。故此方与越脾湯皆云无大熱也。(方函口诀)

發汗過多。其人叉手自冒心。心下悸而欲得按之。桂枝甘草湯主之。64

發汗後。其人脐下悸者。欲作奔豚。苓桂甘棗湯主之。65

發汗後。腹脹滿。厚朴[生薑半夏甘草人参]湯主之。66

傷寒吐下發汗後。心下逆滿。气上衝胸。起即頭眩。其脈沈緊。發汗即動經。身为振搖。苓桂术甘湯主之。67

*「吐下發汗後」玉函作「若吐若下若發汗後」，宋本作「若吐若下後」。

發汗不解而反惡寒者。虛故也。芍藥甘草附子湯主之。不惡寒。但熱者。実也。当和胃气。宜调胃承气湯。68.70

*「调胃承气湯」脈經、玉函、千金翼作「小承气湯」。

發汗吐下後。[病仍]不解。煩躁。茯苓四逆湯主之。69

*「發汗吐下後」宋本作「發汗若下之」，玉函作「發汗若下」。

太陽病發汗後。[若]大汗出。胃中乾。煩躁不得眠。其人欲饮水。当稍饮之。令胃气和則愈。若脈浮。小便不利。微熱。消渴者。五苓散主之。71

*「其人欲饮水当稍饮之」宋本作「欲得饮水者少少与饮之」。

發汗已。脈浮數。[復]煩渴者。五苓散主之。72

傷寒。汗出而渴者。五苓散主之。不渴者。茯苓甘草湯主之。73

中風。發熱。六七日不解而煩。有表裏证。渴欲饮水。水入即吐。此为水逆。五苓散主之。74

未持脈时。病人叉手自冒心。師因教试令欬。而不即欬者。此必兩耳聋无所闻也。所以然者。以重發汗。虛故也。75

發汗後。饮水多者必喘。以水灌之亦喘。75

*宋本无「者」字。

發汗後。水藥不得入口。为逆。[若更發汗。必吐下不止。]76

發汗吐下後。虛煩不得眠。劇者反覆顛倒。心中懊憹。梔子[豉]湯主之。若少气者。梔子甘草[豉]湯主之。若嘔者。梔子生薑[豉]湯主之。76

發汗或下之。煩熱。胸中窒者。梔子[豉]湯主之。77

傷寒五六日。大下之後。身熱不去。心中结痛者。未欲解也。梔子[豉]湯主之。78

傷寒下後。煩而腹滿。臥起不安。梔子厚朴湯主之。79

傷寒。医以丸藥大下之。身熱不去。微煩。梔子乾薑湯主之。80

凡用梔子湯。病人舊微溏者。不可与服之。81

太陽病。發汗。汗出不解。其人仍發熱。心下悸。頭眩。身𥆧動。振振欲擗地。玄武湯主之。82

咽喉乾燥者。不可發汗。83

◯咽喉乾燥者。上焦津液不足也。肺结核。喉頭结核。咽頭结核。皆咽喉乾燥之例。病结核者。營養不良。津液缺乏。故在禁漢之例。(傷寒論今釋)

淋家。不可發汗。發汗必便血。84

瘡家。雖身疼痛。不可發汗。汗出則痙。85

衄家。不可發汗。汗出必額上陷。脈促急而緊。直視不能眴。不得眠。86

*「額上陷脈促急而緊」宋本作「額上陷脈急緊」，脈經、玉函作「額陷脈上促急而緊」，玉函重出此條作「額上促急而緊」，千金翼作「額上促急」。

亡血家。不可發汗。汗出則寒慄而振。87

汗家。重發汗。必恍惚心亂。小便已。陰疼。与禹馀粮丸。88

*凡失血者。不可發汗。發汗必恍惚心亂。(聖惠方)88

病者有寒。復發汗。胃中冷。必吐蛔。89

本發汗而復下之。为逆。若先發汗。治不为逆。本先下之而反汗之。为逆。若先下之。治不为逆。90

傷寒。医下之。續得下利。清穀不止。身体疼痛。急当救裏。後身体疼痛。清便自调。急当救表。救裏宜四逆湯。救表宜桂枝湯。91

病發熱。頭痛。脈反沈。若不差。身体疼痛。当救其裏。宜四逆湯。92

太陽病。先下之而不愈。因復發汗。表裏俱虛。其人因冒。冒家当汗出自愈。所以然者。汗出表和故也。裏未和。然後下之。93

*「裏未和然後下之」脈經作「表和然後下之」，玉函作、千金翼作「表和故下之」，宋本、玉函作「裏未和然後復下之」。

太陽病未解。其脈陰陽俱微。必先振汗而解。但陽[脈]微者。先汗之而解。但陰[脈]微者。先下之而解。汗之宜桂枝湯。下之宜[调胃]承气湯。94

血弱气𥁞。腠理𫔭。邪气因入。与正气相摶。结於脇下。正邪分爭。往來寒熱。休作有时。默默不欲饮食。臓腑相连。其痛必下。邪高痛下。故使嘔也。小柴胡湯主之。服柴胡湯已而渴者。屬陽明。以法治之。97

得病六七日。脈遲浮弱。惡風寒。手足溫。医再三下之。不能食。其人脇下滿痛。面目及身黄。頸項強。小便難。与柴胡湯後必下重。本渴。饮水而嘔。柴胡[湯]不復中与也。食穀者噦。98

傷寒五六日。中風。往來寒熱。胸脇苦滿。默默不欲饮食。心煩。喜嘔。或胸中煩而不嘔。或渴。或腹中痛。或脇下痞堅。或心下悸。小便不利。或不渴。外有微熱。或欬。小柴胡湯主之。(千金翼。宋本)96

*「傷寒五六日中風」脈經、玉函作「中風往來寒熱傷寒五六日以後」，玉函重出此條作「中風五六日傷寒」。

若胸中煩而不嘔。去半夏。人参。加栝樓実一枚。若渴。去半夏。加人参。合前成四兩半。栝樓根四兩。若腹中痛。去黄芩。加芍藥三兩。若脇下痞堅。去大棗。加牡蛎六兩。若心下悸。小便不利。去黄芩。加茯苓四兩。若不渴。外有微熱。去人参。加桂枝三兩。溫覆。微發其汗。若欬。去人参。大棗。生薑。加五味子半升。乾薑二兩。

◯小柴胡湯以胸脇苦滿为主证。诊察之法。令病人仰臥。医以指頭從其肋骨弓下。沿前胸壁裏面向胸腔按壓。觸知一种抵抗物而病人覚壓痛。此即小柴胡湯之腹证。然則胸脇苦滿云者。当是肝脾胰三臓之肿脹硬结矣。然肝脾胰并无異狀而肋骨弓下仍有抵抗物觸知者。臨床上所見甚多。是必有他种𨳡係。以理推知。殆该部淋巴腺之肿脹硬结也。何則。凡以肋骨弓下抵抗物为主证而用小柴胡湯。治腦病。五官器病。咽喉病。呼吸器病。胸膜病。心臟病。胃腸病。以及肝脾胰腎子宮等病。其病漸癒則抵抗物亦從而消缩。據經驗之事実以推其病理。除淋巴系统外。无可说明。蓋因上述诸臟器中。一臓乃至數臓之原發病變。其毒害性物質由淋巴及淋巴管之媒介達於隔膜上下。引起该部淋巴结之續發病變。使之肿脹硬结也。仲師創立小柴胡湯。使原發續發诸病同时俱治。而以續發的胸脇苦滿为主证者。取其易於觸知故也。(湯本求真)

◯小柴胡湯。治胸脇苦滿。或往來寒熱。或嘔者。淵雷案。当有心下痞堅证。(方極)

◯小柴胡湯。治往來寒熱。胸脇苦滿。默默不欲饮食。心煩。喜嘔者。胸滿脇痛者。身熱。惡風。頸項強。脇下滿。或渴。或微嘔者。又治脇下逆滿。𣝪𣝪不欲饮食。或嘔者。兼用應钟散。發潮熱。胸脇滿而嘔者。兼用消凷。寒熱發作有时。胸脇苦滿。有經水之變者。兼用應钟散。產婦四肢苦煩熱。頭痛。胸脇滿者。兼用解毒散。產婦𣝪冒。寒熱往來。嘔而不能食。大便堅。或盜汗出者。兼用消凷或應钟散。發熱。大便溏。小便自可。胸滿者。兼用消凷。發黄色。腹痛而嘔。或胸脇滿而渴者。兼用應钟散。脇下硬滿。不大便而嘔者。兼用消凷。(方机)

傷寒四五日。身体熱。惡風。頸項強。脇下滿。手足溫而渴。小柴胡湯主之。99

傷寒。陽脈濇。陰脈弦。法当腹中急痛。先与小建中湯。不差。与小柴胡湯。100

*傷寒六日。陽脈濇。陰脈弦。当腹中急痛。先与小建中湯。不差。宜大柴胡湯。(聖惠方)100

◯小建中湯。治產後苦少腹痛。(千金)

◯小建中湯治腹痛如神。然腹痛按之便痛。重按卻不甚痛。此只是气痛。重按愈痛而堅者。当自有積也。气痛不可下。下之愈甚。此虛寒证也。此藥偏治腹中虛寒。補血。尤治腹痛。(蘇沈良方)

傷寒中風。有柴胡证。但見一证便是。不必悉具。101

凡柴胡湯证而下之。柴胡证不罷者。復与柴胡湯。必蒸蒸而振。卻發熱汗出而解。101

傷寒二三日。心中悸而煩者。小建中湯主之。102

太陽病。過經十馀日。反再三下之。後四五日。柴胡证續在。先与小柴胡湯。嘔不止。心下急。其人𣝪𣝪微煩者。为未解。与大柴胡湯下之則愈。(宋本)103

*「嘔不止心下急」脈經、玉函、千金翼皆作「嘔止小安」。

傷寒十三日不解。胸脇滿而嘔。日晡所發潮熱[已]而微利。此本当柴胡湯下之。不得利。今反利者。知医以丸藥下之。非其治也。潮熱者。実也。先宜服小柴胡湯。以解其外。後以柴胡加芒消湯主之。104

傷寒十三日。過經而谵语。内有熱也。当以湯下之。小便利者。大便当堅而反利。其脈调和者。知医以丸藥下之。非其治也。自利者。其脈当微厥。今反和者。此为内実也。[调胃]承气湯主之。105

太陽病不解。熱结膀胱。其人如狂。血必自下。下者即愈。其外未解。尚未可攻。当先解其外。宜桂枝湯。外解已。少腹急结者。乃可攻之。宜桃仁承气湯。106

傷寒八九日。下之。胸滿。煩驚。小便不利。谵语。一身[𥁞重。]不可轉側。柴胡加龙骨牡蛎湯主之。107

傷寒。大下後。復發汗。心下痞。惡寒者。表未解也。不可攻痞。当先解表。宜桂枝湯。表解。乃可攻痞。宜大黄黄连瀉心湯。164

★太陽病用柴胡湯法

傷寒五六日。頭汗出。微惡寒。手足冷。心下滿。口不欲食。大便堅。其脈细。此为陽微结。必有表。復有裏。沈亦为病在裏。汗出为陽微。假令纯陰结。不得有外证。悉入在裏。此为半在外。半在裏。脈雖沈緊。不得为少陰[病]。所以然者。陰不得有汗。今頭汗出。故知非少陰也。可与小柴胡湯。设不了了者。得屎而解。148

傷寒六七日。發熱。微惡寒。肢節煩疼。微嘔。心下支结。外证未去者。柴胡桂枝湯主之。146

*傷寒六日。發熱。微惡寒。肢節煩疼。心下支滿。外证未去。宜柴胡桂枝湯。(聖惠方)146

發汗多。亡陽。狂语者。不可下。[可]与柴胡桂枝湯。和其荣衛。以通津液。後自愈。

傷寒五六日。已發汗而復下之。胸脇滿。微结。小便不利。渴而不嘔。但頭汗出。往來寒熱。心煩。此为未解。柴胡桂枝乾薑湯主之。147

*傷寒六日。已發汗及下之。其人胸脇滿。大腸微结。小腸不利而不嘔。但頭汗出。往來寒熱而煩。此为未解。宜小柴胡桂枝湯。(聖惠方)147

傷寒十馀日。熱结在裏。復往來寒熱。当与大柴胡湯。[但结胸。无大熱。此为水结在胸脇。頭微汗出。与大陷胸湯。]136

傷寒。發熱。汗出。不解。心中痞堅。嘔吐。下利。大柴胡湯主之。165

病人无表裏证。發熱七八日。雖脈浮數。可下之。[宜大柴胡湯。]假令已下。脈數不解。合熱則消穀善饥。至六七日。不大便者。有瘀血。宜抵当湯。若脈數不解而下不止。必挾熱。便膿血。(玉函。脈經。宋本)257-258

*病人无表裏证。發熱七八日。雖脈浮數。可下之。宜大柴胡湯。(玉函。千金翼)257

★太陽病用承气湯法

太陽病。過經十馀日。心下嗢嗢欲吐而胸中痛。大便反溏。其腹微滿。𣝪𣝪微煩。先[此]时自極吐下者。与[调胃]承气湯。若不尔者不可与。但欲嘔。胸中痛。微溏者。此非柴胡证。以嘔。故知極吐下也。123

二陽并病。太陽证罷。但發潮熱。手足漐漐汗出。大便難而谵语者。下之即愈。宜[大]承气湯。220

太陽病三日。發汗不解。蒸蒸發熱者。屬胃也。调胃承气湯主之。248

傷寒吐後。腹[脹]滿者。与[调胃]承气湯。249

太陽病吐下發汗後。微煩。小便數。大便因堅。可与小承气湯。和之即愈。250

太陽病不解。熱结膀胱。其人如狂。血必自下。下者即愈。其外不解者。尚未可攻。当先解其外。[宜桂枝湯。]外解已。少腹急结者。乃可攻之。宜桃仁承气湯。106

◯師雖曰熱结膀胱。又稱少腹急结。以余多年經驗。此结当不在膀胱部位。而在下行结腸部位(案在小腹左邊)。以指尖沿下行结腸之横徑。向腹底擦過而強按壓之。觸知堅结物。病人诉急痛。此即少腹急结之正证也。急结之大小廣狹長短。种种无定。时或上追於左季脇上及心下部。致上半身之疾。又或下降於左腸骨窩及膀胱部。致下半身之疾。诊察之際。必須细意周到也。(湯本求真)

◯桃仁承气湯。治產後惡露不下。喘脹欲死。服之十瘥十。(總病論)

◯婦人月事沈滞。數月不行。肌肉不減。内經曰此名为瘕为沈也。沈者。月事沈滞不行也。急宜服桃仁承气湯加当歸。大作剂料服。不過三服立愈。後用四物湯補之。(儒门事親)

◯

★太陽病用陷胸湯法

问曰。病有结胸。有臓结。其狀何如。
答曰。按之痛。其脈寸口浮。𨳡上自沈。为结胸。128

问曰。何谓臓结。
答曰。如结胸狀。饮食如故。时下利。寸口脈浮。𨳡上细沈而緊。为臓结。舌上白胎滑者。難治。臓结无陽证。不往來寒熱。其人反靜。舌上胎滑者。不可攻也。129-130

病發於陽而反下之。熱入因作结胸。病發於陰而反下之。因作痞。所以成结胸者。以下之太早故也。结胸者。其項亦強。如柔痙狀。下之即和。宜大陷胸丸。131

结胸证。其脈浮大者不可下。下之即死。132

结胸证悉具。煩躁者死。133

太陽病。脈浮而動數。浮則为風。數則为熱。動則为痛。數則为虛。頭痛。發熱。微盜汗出。而反惡寒。其表未解。医反下之。動數變遲。膈内拒痛。胃中空虛。客气動膈。短气。躁煩。心中懊憹。陽气内陷。心下因堅。則为结胸。大陷胸湯主之。若不结胸。但頭汗出。馀処无汗。齐頸而還。小便不利。身必發黄。(宋本)134

*太陽病。脈浮而動數。浮則为風。數則为熱。動則为痛。數則为虛。頭痛。發熱。微盜汗出。而反惡寒。其表未解。医反下之。動數變遲。頭痛即眩。胃中空虛。客气動膈。短气。躁煩。心中懊憹。陽气内陷。心下因堅。則为结胸。大陷胸湯主之。若不结胸。但頭汗出。其馀无汗。齐頸而還。小便不利。身必發黄。(脈經。千金翼)134

傷寒六七日。结胸熱実。其脈沈緊。心下痛。按之如石堅。大陷胸湯主之。135

[傷寒十馀日。熱结在裏。復往來寒熱者。与大柴胡湯。]但结胸。无大熱者。此为水结在胸脇。頭微汗出。与大陷胸湯。136

太陽病。重發汗而復下之。不大便五六日。舌上燥而渴。日晡所小有潮熱。從心下至少腹堅滿而痛不可近。大陷胸湯主之。137

小结胸者。正在心下。按之則痛。其脈浮滑。小陷胸湯主之。138

◯小陷胸湯。治心下结痛。气喘而闷者。(内臺方議)

◯小陷胸湯。治食積(即急性胃炎)。痰壅滞而喘急。为末和丸服之。(丹溪心法)

◯小陷胸湯。治结胸有痰饮之變者。兼用礞石滾痰丸。姑洗。或紫丸。龜背。

太陽病二三日。[终]不能臥。但欲起者。心下必结。脈微弱者。此本寒也。而反下之。利止者必结胸。未止者。四五日復下之。此[为]挾熱利也。139

太陽与少陽并病而反下之。[成]结胸。心下堅。下利不[復]止。水漿不[肯]下。其人[必]心煩。150

◯心煩下似有脱简。大抵其候为不治之证。仲景云。结胸证悉具。煩躁者亦死。況兼下利水漿不下者耶。其为不治之证宜矣。(傷寒論辨证廣註)

◯大抵结胸之证。大便多堅。或者不通。此之谓常。所谓熱実寒実是也。故用大黄芒硝以蕩滌之。此則下利不止。水浆不下而煩。亦结胸中之變局也。此为下後腸胃受傷。而其裏不得成実。但水结在胸脇之所致。乃十棗湯证也。(山田氏)

◯前條之中段。言结胸有误下少陽而致者。此條則由误下太陽少陽并病而致也。其证同非大陷胸所主。十棗峻剂。於虛寒证亦未可漫投。惟然。故多死证耳。(傷寒論今釋)

病在陽。当以汗解。反以水潠之或灌之。其熱被劫不得去。[弥更]益煩。皮上粟起。意欲饮水。反不渴。宜服文蛤散。若不差。与五苓散。若寒実结胸。无熱证者。与三物白散。141

太陽与少陽并病。頭項強痛。或眩冒。时如结胸。心下痞堅。当刺大椎第一间。肺腧。肝腧。慎不可發汗。發汗則谵语。谵语則脈弦。谵语五日不止者。当刺期门。142

傷寒五六日。嘔而發熱。柴胡湯证具。而以他藥下之。柴胡证仍在者。復与柴胡湯。此雖已下。不为逆也。必蒸蒸而振。卻發熱汗出而解。若心下滿而堅痛者。此为结胸。宜大陷胸湯。若但滿而不痛者。此为痞。柴胡[湯]不復中与也。宜半夏瀉心湯。149

◯半夏瀉心湯。治心下堅。腹中雷鳴者。(方極)

◯半夏瀉心湯。治心下痞堅。腹中雷鳴者。嘔而腸鳴。心下痞堅者。俱兼用太族；心中煩悸。或怒或悲伤者。兼用紫圆。(方機)

◯休息痢世皆以为難治。益亦穢物不盡耳。宜服篤落丸（大黄一味为丸）。兼用半夏瀉心湯之类。(芳翁医谈)

◯下利如休息。而无膿血。唯水瀉。时或自止則腹脹。瀉則爽然。而日渐羸惫。面色痿黄。惡心吞酸。时腹自痛者。与半夏瀉心湯。兼用篤落丸为佳。且宜長服。(芳翁医谈)

◯痢疾腹痛。嘔而心下痞堅。或便膿血者。及饮食湯藥下腹。每漉漉有声而轉泄者。可选用以下三方（半夏瀉心湯。甘草瀉心湯。生薑瀉心湯）。(类聚方广义)

◯半夏瀉心湯。治疝瘕積聚。痛浸心胸。心下痞堅。惡心嘔吐。腸鳴或下利者。若大便祕者。兼用消凷丸或陷胸丸。(类聚方广义)

◯半夏瀉心湯。主饮邪并结。心下痞堅者。故饮或滞饮之痞堅者不效。因饮邪并结。致嘔吐或哕逆或下利者。皆运用之。有特效。千金冀加附子。即附子瀉心湯之意。乃溫散饮邪之成法也。渊雷案。胃炎之富有黏液或有停水者。古人谓之痰饮。此方治胃腸之炎症。故浅田氏云尔。惟兩医所谓胃炎者。不皆是痰饮。古人所谓痰饮者。不皆是胃炎。不可不知。(方函口诀)

脈浮緊而反下之。緊反入裏。則作痞。按之自濡。但气痞耳。151

太陽中風。下利。嘔逆。表解乃可攻之。其人漐漐汗出。發作有时。頭痛。心下痞堅滿。引脇下痛。干嘔。短气。汗出。不惡寒。此为表解。裏未和。十棗湯主之。152

◯深師朱雀湯。疗久病癖饮。停痰不消。在胸膈上液液。时头眩痛。苦攣。眼睛身体手足十指甲盡黄。亦疗脇下支滿。饮辄引脇下痛。(外臺)

◯十棗湯。治病在胸腹。掣痛者。(方極)

◯十棗湯。治頭痛。心下痞堅。引脇下痛。乾嘔。汗出者。欬煩。胸中痛者。胸背掣痛。不得息者。(方机)

◯陈无擇三因方以十棗湯藥为末。用棗肉和丸。以治水气。四肢浮肿。上气喘急。大小便不通。蓋善变通者也。(汪氏)

◯十棗湯。兼下水肿腹脹。并酒食積。肠垢積滞。痃癖堅積。蓄熱暴痛。瘧气久不已。或表之正气与邪熱並甚於里。熱極似陰。反寒战。表气入裏。陽厥極深。脈微而绝。并風熱燥甚。结於下焦。大小便不通。実熱腰痛。及小儿熱结。乳癖積熱。作發風潮搐。斑疹熱毒。不能了绝者。(宣明论)

太陽病。医發其汗。遂發熱。惡寒。復下之。則心下痞。此表裏俱虛。陰陽气并竭。无陽則陰獨。復加燒针。因胸煩。面色青黄。膚𥆧。如此者为難治。今色微黄。手足溫者。易愈。153

心下痞。按之濡。其脈𨳡上浮者。大黄黄连瀉心湯主之。154

心下痞。而復惡寒。汗出者。附子瀉心湯主之。155

◯附子瀉心湯。治瀉心湯证而惡寒者。(方極)

◯中風卒倒者最难治。与附子瀉心湯。间得效。然亦多死。(芳翁医谈)

◯附子瀉心湯。治瀉心湯证而但欲寐甚者。可以饮食与藥同進而睡。又。手足微冷等证。亦宜此方。(方舆𫐐)

◯老人停食。瞀闷晕倒。不省人事。心下滿。四肢厥冷。面无血色。额上冷汗。脈伏如绝。其狀仿佛中風者。谓之食𣝪食厥。宜附子瀉心湯。渊常案。急性胃炎。中医名曰傷食。时医例用山楂。鸡内金。神曲。麦芽等藥。古方則以芩连为主。诸瀉心湯之证是也。用山楂等藥。不過防止胃内容物之發酵腐败。必须芩连。方能消除炎症。因發炎部必充血故也。古方时方之优劣。於此可见一斑。(類聚方廣義)

本以下之。故心下痞。与瀉心湯。其痞不解。其人渴而口燥[煩]。小便不利者。五苓散主之。156

傷寒。汗出。解之後。胃中不和。心下痞堅。乾噫食臭。脇下有水气。腹中雷鳴而利。生薑瀉心湯主之。157

◯若干噫食臭。腹中雷鳴。下利或嘔吐者。生薑瀉心湯主之。(方机)

◯生薑瀉心湯。治半夏瀉心湯证而嘔者。(方極)

◯生薑瀉心湯。治卒痫乾嘔。(二神傳)

◯凡患噫气乾嘔。或嘈雜吞酸。或平日饮食每觉惡心煩闷。水饮升降於脇下者。其人多心下痞硬。或脐上有凷。長服此方。灸五椎至十一椎及章门。日数百壯。兼用消凷丸。硝石。大圆等。自然有效。(類聚方廣義)

傷寒中風。医反下之。其人下利日數十行。穀不化。腹中雷鳴。心下痞堅而滿。乾嘔。心煩。不[能]得安。医見心下痞。谓病不𥁞。復下之。其痞益甚。此非结熱。但以胃中虛。客气上逆。故使之堅。甘草瀉心湯主之。158

◯甘草瀉心湯。治半夏瀉心湯证。而心煩不得安者。(方極)

◯甘草瀉心湯。治下利不止。乾嘔。心煩者。默默欲眠。目不得闭。起卧不安。不欲饮食。惡闻食臭者。(方机)

◯甘草瀉心湯不過於半夏瀉心湯方内更加甘草一兩。而其所主治大不同。曰下利日数十行。穀不化。曰干嘔。心煩。不得安。曰默默欲眠。目不得闭。卧起不安。此皆急迫所使然。故以甘草为君藥。(類聚方廣義)

◯慢驚風有宜甘草瀉心湯者。(類聚方廣義)

◯甘草瀉心湯。主胃中不和之下利。故以穀不化。雷鳴。下利为目的。若非穀不化而雷鳴下利者。理中四逆所主也。外台作水穀不化。与清穀異文。可从。又用於产後之口糜瀉。有奇效。此等処。芩连反有健胃之效。(方函山诀)

◯甘草瀉心湯。治走馬牙疳。特有奇驗。(溫知医谈)

傷寒。服湯藥。下利不止。心下痞堅。服瀉心湯已。復以他藥下之。利不止。医以理中与之。利益甚。理中者。理中焦。此利在下焦。赤石脂禹馀粮湯主之。若不止者。当利小便。159

傷寒。吐下[後]發汗。虛煩。脈甚微。八九日。心下痞堅。脇下痛。气上衝咽喉。眩冒。經脈動愓者。久而成痿。160

傷寒。發汗[或]吐[或]下。解後。心下痞堅。噫气不除者。旋覆代赭湯主之。161

◯本方与三瀉心同主痞堅。而三瀉心重在雷鳴。本方則重在噫气。三瀉心为急性胃腸炎。故用芩连。本方为慢性。故不用。昔賢谓瀉心虛実相伴。本方纯乎虛。有以也。旋覆花。代赭石。今人用以治痰。可知此证亦多黏液。凡有黏膜器官之炎症。西医名卡他。谓滲出黏液。其它器官有黏液时。不致甚苦。胃多黏液則大礙消化。故藥治必先滌除之。(傷寒論今釋)

◯旋覆代赭湯。治生薑瀉心湯证而一等重者。(方函口诀)

◯病解后。痞堅。噫气。不下利者。旋覆代赭湯。下利者。生薑瀉心湯。今用于嘔吐诸证。大便祕结者效。下利不止。嘔吐宿水者亦效。既宜于祕结。又宜于下利。妙在不拘表里。又治哕逆属水饮者。(医学纲目)

◯有旋覆代赭湯证。其人或欬逆气虛者先服四逆湯。胃寒者先服理中丸。次服旋覆代赭湯为良。(活人書)

太陽病。外证未除而數下之。遂挾熱而利。利下不止。心下痞堅。表裏不解。桂枝人参湯主之。163

傷寒大下後。復發汗。心下痞。惡寒者。表未解也。不可攻痞。当先解表。表解乃可攻痞。宜大黄黄连瀉心湯。164

病如桂枝证。頭不痛。項不強。寸口脈微浮。胸中痞堅。气上衝咽喉。不得息者。此为胸有寒。当吐之。宜瓜蒂散。166

★太陽病雜療法

太陽病六七日。表证續在。脈微而沈。反不结胸。其人發狂。此熱在下焦。少腹当堅滿。小便自利者。下血乃愈。所以然者。以太陽隨經。瘀熱在裏故也。抵当湯主之。124

太陽病。身黄。脈沈结。少腹堅。小便不利者。为无血也。小便自利。其人如狂者。血证谛也。抵当湯主之。125

傷寒。有熱。少腹滿。應小便不利。今反利者。为有血也。当下之。宜扺当丸。126

*傷寒。有熱而少腹滿者。小便反利。为有蓄血。当宜下之。(聖惠方)126

婦人中風。發熱。惡寒。經水適來。得之七八日。熱除。脈遲。身涼。胸脇下滿。如结胸狀。其人谵语。此为熱入血室。当刺期门。隨其虛実而取之。(千金翼。脈經。玉函)143

*婦人中風。發熱。惡寒。經水適來。得之七八日。熱除。脈遲。身涼。胸脇下滿。如结胸狀。其人谵语。此为熱入血室。当刺期门。隨其実而瀉之。(宋本。玉函)143

婦人中風七八日。續得寒熱。發作有时。經水適斷。此为熱入血室。其血必结。故使如瘧狀。發作有时。小柴胡湯主之。144

◯婦人在蓐得風。蓋四肢苦煩熱。皆自發露所为。若頭痛。与小柴胡湯。頭不痛。但煩熱。与三物黄芩湯。(千金)

婦人傷寒。發熱。經水適來。晝日了了。暮則谵语。如見鬼狀。此为熱入血室。无犯胃气及上二焦。必当自愈。145

傷寒。无大熱。口燥渴。心煩。背微惡寒。白虎[加人参]湯主之。169

傷寒。脈浮。發熱。无汗。其表不解者。不可与白虎湯。渴欲饮水。无表证者。白虎[加人参]湯主之。170

傷寒。脈浮滑。此以表有熱。裏有寒。白虎湯主之。176

凡用白虎湯。立夏後至立秋前得用之。立秋後不可服。0

春三月。病常苦裏冷。白虎湯亦不可与。与之即嘔利而腹痛。0

诸亡血及虛家。亦不可与白虎湯。得之則腹痛而利。但当溫之。(千金翼)0

*诸亡血及虛家。亦不可与白虎湯。得之腹痛而利者。急当溫之。(玉函)0

太陽与少陽合病。自下利者。与黄芩湯。若嘔者。与黄芩加半夏生薑湯。172

傷寒。胸中有熱。胃中有邪气。腹中痛。欲嘔吐。黄连湯主之。173

傷寒八九日。風溼相摶。身体疼煩。不能自轉側。不嘔。不渴。脈浮虛而濇。桂枝附子湯主之。若其人大便堅。小便自利。白术附子湯主之。174

風溼相摶。骨節疼煩。掣痛。不得屈伸。近之則痛劇。汗出。短气。小便不利。惡風。不欲去衣。或身微肿。甘草附子湯主之。175

傷寒。脈结代。心動悸。炙甘草湯主之。177

★太陽病火逆(112-119)

傷寒。脈浮。医以火迫劫之。亡陽。必驚狂。臥起不安。桂枝去芍藥加蜀漆牡蛎龙骨救逆湯主之。112

◯桂枝去芍藥加蜀漆牡蛎龙骨救逆湯。治桂枝去芍藥湯证而胸腹動劇者。(方極)

◯驚狂。臥起不安者。或火逆。煩躁。胸腹動劇者。及瘧疾而有上衝者。桂枝去芍藥加蜀漆牡蛎龙骨救逆湯主之。俱兼用紫丸。若有胸脇苦滿之证。則別有主治矣。(方机)

◯不寐之人。徹夜不得一瞑目。及五六夜必發狂。可恐也。当辄服此方。蜀漆能去心腹之邪積也。淵雷案。徹夜不得眠。即所谓臥起不安。故本方治之。須知仲景書所举症候。为用藥処方之標準。推而廣之。可以泛應變化无方之病情。(方舆𫐐)

◯此证驚狂。臥起不安。由於衝气上逆。胸腹脐下動劇。故用桂枝以降衝逆。用龙牡蜀漆以镇動气。本草谓蜀漆主胸中痰结吐逆。亦因衝气而痰饮上逆也。(傷寒論今釋)

*傷寒。脈浮。而以火逼劫。汗即亡陽。必驚狂。臥起不安。(聖惠方)112

傷寒。其脈不弦緊而弱[。弱]者必渴。被火必谵语。[弱者。發熱。脈浮。解之当汗出愈。]113

太陽病。以火熏之。不得汗。其人必躁。到經不解。必清血。114

*太陽病。以火蒸之。不得汗者。其人必燥结。若不结。必下清血。其脈躁者。必發黄也。(聖惠方)114

脈浮。熱甚。而反灸之。此为実。実以虛治。因火而動。咽燥。必唾血。115　

微數之脈。慎不可灸。因火为邪。則为煩逆。追虛逐実。血散脈中。火气雖微。内攻有力。焦骨烂筋。血難復也。116

*凡微數之脈。不可灸。因熱为邪。必致煩逆。内有損骨傷筋血枯之患。(聖惠方)116

脈浮。当以汗解。而反灸之。邪无從出。因火而盛。病從腰以下必重而痹。此为火逆。若欲自解。当先煩。煩乃有汗。隨汗而解。何以知之。脈浮。故知汗出当解。116

*脈[浮。]当以汗解。反以灸之。邪无所去。因火而盛。病当必重。此为逆治。若欲解者。当發其汗而解也。(聖惠方)116

燒针令其汗。针処被寒。核起而赤者。必發奔豚。气從少腹上衝心者。灸其核上各一壯。与桂枝加桂湯。117

火逆。下之。因燒针。煩躁者。桂枝甘草龙骨牡蛎湯主之。118

傷寒。加溫针必驚。119

★太陽病發汗吐下後

發汗後。身熱。又重發汗。胃中虛冷。必反吐也。0

病人脈數。數为熱。当消穀引食。而反吐者。以医發其汗。令陽气微。膈气虛。脈則为數。數为客熱。不能消穀。胃中虛冷。故吐也。122

下後。不可更行桂枝湯。汗出而喘。无大熱者。可与麻杏甘石湯。162

傷寒吐下後。七八日不解。熱结在裏。表裏俱熱。时时惡風。大渴。舌上乾燥而煩。欲饮水數升。白虎[加人参]湯主之。168

*傷寒六日不解。熱结在裏。但熱。时时惡風。大渴。舌乾。煩躁。宜白虎湯。(聖惠方)168

發汗多。重發汗。亡其陽。谵语。脈短者死。脈自和者不死。211

傷寒吐下後不解。不大便五六日。至十馀日。日脯所發潮熱。不惡寒。獨语。如見鬼神之狀。若劇者。發則不識人。循衣妄撮。怵惕不安。微喘。直視。脈弦者生。濇者死。微者但發熱。谵语。[大]承气湯主之。若一服利。止後服。212

大下後。口燥者。裏虛故也。0

★辨陽明病

陽明之为病。胃家実是也。180

◯陽明病为熱病之最高峰。過此即入恢復期。此中自分兩级。毒害性物質与抗毒力之產生兩者俱盛。为正当高峰期。抗毒力已充足。毒害性物質已被消滅。但当抗病之際。營特殊之新陈代谢。產生特殊之代谢廢料。囤積与腸。須排泄者。为峰極期之终。亦为恢復期之始。前者即白虎湯证。舊稱經病。後者即承气湯证。舊稱腑病。

问曰。病有太陽陽明。有正陽陽明。有微陽陽明。何谓也。
答曰。太陽陽明者。脾约是也。正陽陽明者。胃家実是也。微陽陽明者。發汗或利小便。胃中燥。大便難是也。179

问曰。何缘得陽明病。
答曰。太陽病。發汗或下之。亡其津液。胃中乾燥。因轉屬陽明。不更衣。内実。大便難者。为陽明病也。181

问曰。陽明病外证云何。
答曰。身熱。汗出而不惡寒。[但]反惡熱。182

*陽明病外证。身熱。汗出而不惡寒。但惡熱。宜柴胡湯。(聖惠方)182

问曰。病有得之一日。不發熱而惡寒者。何也。
答曰。然雖一日。惡寒自罷。即汗出。惡熱也。
问曰。惡寒何故自罷。
答曰。陽明居中。主土。万物所歸。无所復傳。故始雖惡寒。二日自止。是为陽明病。183-184

本太陽。初得病时。發其汗。汗先出。復不徹。因轉屬陽明。185

*太陽病而發汗。汗雖出。復不解。不解者。轉屬陽明也。宜麻黄湯。(聖惠方)185

傷寒。發熱。无汗。嘔不能食。而反汗出濈濈然。是为轉屬陽明。185

傷寒三日。陽明脈大。186

*傷寒三日。陽明脈大者。为欲傳。(玉函)186

傷寒。脈浮而缓。手足自溫。是为系在太陰。太陰身当發黄。若小便自利者。不能發黄。至七八日。大便堅者。为屬陽明。187

傷寒轉系陽明者。其人濈然微汗出也。188

陽明中風。口苦。咽乾。腹滿。微喘。發熱。惡寒。脈浮而緊。[若]下之。則腹滿。小便難也。189

陽明病。能食为中風。不能食为中寒。190

陽明病。中寒。不能食。小便不利。手足濈然汗出。此欲作堅瘕。必大便頭堅後溏。所以然者。胃中冷。水穀不别故也。191

*陽明中寒。不能食。小便不利。手足濈然汗出。欲作堅症也。所以然者。胃中水穀不化故也。宜桃仁承气湯。(聖惠方)191

陽明病。初欲食。小便反不利。大便自调。其人骨節疼。翕翕如有熱狀。奄然發狂。濈然汗出而解。此为水不勝穀气。与汗共并。脈緊則愈。(宋本)192

*陽明病。初欲食。小便反不數。大便自调。其人骨節疼。翕翕如有熱狀。奄然發狂。濈然汗出而解。此为水不勝穀气。与汗共并。脈緊即愈。(千金翼。玉函)192

陽明病欲解时。從申𥁞戍。193

陽明病。不能食。下之不解。攻其熱必噦。所以然者。胃中虛冷故也。[以其人本虛。攻其熱必噦。]194

*陽明病。能食。下之不解。其人不能食。攻其熱必噦者。胃中虛冷也。宜半夏湯。(聖惠方)194

陽明病。脈遲。食難用饱。饱即發煩。頭眩。必小便難。此欲作穀疸。雖下之。腹滿如故。所以然者。脈遲故也。195

*陽明病。脈遲。發熱。頭眩。小便難。此欲作榖疸。下之必腹滿。宜柴胡湯。(聖惠方)195

陽明病当多汗。而反无汗。其身如虫行皮中狀。此以久虛故也。196

陽明病。反无汗。但小便利。二三日。嘔而欬。手足厥者。其人頭必痛。若不嘔。不欬。手足不厥者。頭不痛。197

陽明病。但頭眩。不惡寒。故能食而欬。其人咽必痛。若不欬者。咽不痛。198

陽明病。脈浮而緊。必發潮熱。發作有时。但浮者。必盜汗出。201

陽明病。无汗。小便不利。心中懊憹者。必發黄。199

*陽明病。无汗。小便不利。心中熱壅。必發黄也。宜茵陈湯。(聖惠方)199

陽明病。被火。額上微汗出。小便不利者。必發黄。200

*陽明病。被火灸。其額上微有汗出。小便不利者。必發黄也。宜茵陈湯。(聖惠方)200

陽明病。口燥。但欲漱水。不欲咽者。必衄。202

陽明病。本自汗出。医復重發汗。病已差。其人微煩不了了。此大便堅故也。以亡津液。胃中干燥。故令其堅。当问其小便日幾行。若本日三四行。今日再行者。知必大便不久出。今为小便數少。津液当還入胃中。故知必当大便也。203

夫病陽多者熱。下之則堅。[汗出多極。發其汗亦堅。]

*夫病陽多熱。下之則堅。汗出多極。發其汗亦堅。(玉函)

*欬而小便利。若失小便。不可攻其表。汗出則厥逆冷。汗出多極。發其汗亦堅。(脈經)

傷寒。嘔多。雖有陽明证。不可攻之。204

陽明病。心下堅滿者。不可攻之。攻之遂利不止者死。利止者愈。(宋本)205

*陽明病。当心下堅滿。不可攻之。攻之遂利不止者死。利止者愈。(脈經。千金翼。聖惠方)205

陽明病。面合赤色者。不可攻之。[攻之]必發熱。色黄。小便不利也。206

*陽明病。面合赤色。不可攻之。必發熱。色黄者。小便不利也。(宋本)206

*陽明病。身合色赤者。不可攻也。必發熱。色黄者。小便不利也。(脈經)206

陽明病。不吐下而心煩者。可与[调胃]承气湯。207

陽明病。其脈遲。雖汗出。不惡寒。其身必重。短气。腹滿而喘。有潮熱。如此者。其外为[欲]解。可攻其裏。若手足濈然汗出者。此大便已堅。[大]承气湯主之。若汗多。而微發熱。惡寒者。外为未解。其熱不潮。未可与承气湯。若腹大滿而不大便者。可与小承气湯。微和其胃气。勿令至大下。208

陽明病。潮熱。大便微堅。可与大承气湯。不堅。不可与之。若不大便六七日。恐有燥屎。欲知之法。可[少]与小承气湯。若腹中轉失气者。此为有燥屎。乃可攻之。若不轉失气者。此但頭堅後溏。不可攻之。攻之必腹滿。不能食也。欲饮水者。与水即噦。其後發熱者。必大便復堅而少也。以小承气湯和之。若不轉失气者。慎不可攻之。209

*陽明病。有潮熱。大便堅。可与承气湯。若有结燥。乃可徐徐攻之。若无壅滞。不可攻之。攻之者。必腹滿。不能食。欲饮水者即噦。其候發熱。必腹堅脹。宜与小承气湯。(聖惠方)209

夫実則谵语。虛則鄭声。鄭声者。重语也。直視。谵语。喘滿者死。下利者亦死。210

陽明病。其人多汗。津液外出。胃中燥。大便必堅。堅則谵语。[小]承气湯主之。[若一服谵语止。莫復服。]213

陽明病。谵语。發潮熱。其脈滑疾者。[小]承气湯主之。因与承气湯一升。腹中轉失气者。復与一升。若不轉失气者。勿更与之。明日又不大便。脈反微濇者。此为裏虛。为難治。不可復与承气湯。214

陽明病。谵语。有潮熱。反不能食者。必有燥屎五六枚。若能食者。但堅耳。[大]承气湯主之。215

陽明病。下血而谵语。此为熱入血室。但頭汗出者。当刺期门。隨其実而瀉之。濈然汗出則愈。216

汗出。谵语者。以有燥屎在胃中。此为風也。過經乃可下之。下之若早。语言必亂。以表虛裏実故也。下之則愈。宜[大]承气湯。217

*汗出。谵语者。以有燥屎在胃中。此为風也。須下者。過經乃可下之。下之若早。语言必亂。以表虛裏実故也。下之則愈。宜[大]承气湯。(宋本)217

*汗出。谵语者。以有燥屎在胃中。此为風也。須下之。過經乃可下之。下之若早。语言必亂。以表虛裏実故也。下之則愈。宜[大]承气湯。(玉函)217

傷寒四五日。脈沈而喘滿。沈为在裏。而反發其汗。津液越出。大便为難。表虛裏実。久則谵语。218

陽明病。下之。心中懊憹而煩。胃中有燥屎者。可攻。其人腹微滿。頭堅後溏者。不可下之。有燥屎者。宜[大]承气湯。238

病者五六日不大便。繞脐痛。躁煩。發作有时。此为有燥屎。故使不大便也。239

病者煩熱。汗出即解。復如瘧狀。日晡所發熱者。屬陽明。脈実者。当下之。脈浮虛者。当發其汗。下之宜[大]承气湯。發汗宜桂枝湯。240

*汗出後則暫解。日晡則復發。脈実者。当宜下之。(聖惠方)240

大下後。六七日不大便。煩不解。腹滿痛者。此有燥屎。所以然者。本有宿食故也。宜[大]承气湯。241

病者小便不利。大便乍難乍易。时有微熱。喘冒。不能臥者。有燥屎故也。宜[大]承气湯。242

*病者小便不利。大便乍難乍易。时有微熱。怫鬱。不能臥者。有燥屎故也。宜[大]承气湯。(玉涵。千金翼)242

得病二三日。脈弱。无太陽柴胡证。煩躁。心下堅。至四日。雖能食。以小承气湯少与。微和之。令小安。至六日。与承气湯一升。若不大便六七日。小便少者。雖不大便。但頭堅後溏。未定成堅。攻之必溏。当須小便利。屎定堅。乃可攻之。宜[大]承气湯。(脈經。玉函。千金翼)251

*得病二三日。脈弱。无太陽柴胡证。煩躁。心下堅。至四日。雖能食。以小承气湯少与。微和之。令小安。至六日。与承气湯一升。若不大便六七日。小便少者。雖不能食。但頭堅後溏。未定成堅。攻之必溏。当須小便利。屎定堅。乃可攻之。宜[大]承气湯。(玉函。宋本)251

傷寒六七日。目中不了了。睛不和。无表证。大便難。[身]微熱者。此为実。急下之。宜[大]承气湯。252

*傷寒六七日。目中不了了。睛不和。无表裏证。大便難。[身]微熱者。此为実。急下之。宜[大]承气湯。(脈經。玉函。千金翼。宋本)252

*傷寒六七日。目中瞳子不明。无外证。大便難。微熱者。此为実。宜急下之。(聖惠方)252

陽明病。發熱。汗多者。急下之。宜[大]承气湯。(宋本。玉函。千金翼)253

*陽明病。發熱。汗多者。急下之。宜大柴胡湯。(脈經。宋本)253

發汗不解。腹滿痛者。急下之。宜[大]承气湯。254

*發汗不解。腹滿痛者。急下之。宜大柴胡湯。254

*傷寒病。腹中滿痛者为実。当宜下之。(聖惠方)254

腹滿不減。減不足言。当下之。宜[大]承气湯。255

陽明与少陽合病而利。脈不負者为順。[負者。失也。互相克賊。名为負。]256

脈數而滑者。有宿食。当下之。宜[大]承气湯。256

*脈數而滑者。有宿食。当下之。宜大柴胡湯。256

*傷寒。脈數而滑者。有宿食。当下之則愈。(聖惠方)256

*脈數而滑者。実也。此有宿食也。当下之。宜大承气湯。(金匱要略)256

陽明病。其脈浮緊。咽乾。口苦。腹滿而喘。發熱。汗出。不惡寒。反惡熱。身体重。發其汗則躁。心憒憒。反谵语。加溫针。必怵惕。煩躁不得眠。下之則胃中空虛。客气動膈。心中懊憹。舌上胎者。梔子[豉]湯主之。221

*陽明病。脈浮。咽乾。口苦。腹滿。汗出而喘。不惡寒。反惡熱。心躁。谵语。不得眠。胃虛。客熱。舌燥。宜梔子湯。(聖惠方)221

陽明病。下之。其外有熱。手足溫。不结胸。心中懊憹。饥不能食。但頭汗出。梔子[豉]湯主之。228

三陽合病。腹滿。身重。難以轉側。口不仁。面垢。谵语。遺溺。發汗則谵语。下之則額上生汗。手足厥冷。若自汗出者。白虎湯主之。(宋本)219

*三陽合病。腹滿。身重。難以轉側。口不仁。面垢。谵语。遺溺。發汗則谵语。下之則額上生汗。手足厥冷。自汗。白虎湯主之。219

若渴欲饮水。口乾舌燥者。白虎[加人参]湯主之。222

若脈浮。發熱。渴欲饮水。小便不利者。豬苓湯主之。223

陽明病。汗出多而渴者。不可与豬苓湯。以汗多。胃中燥。豬苓湯復利其小便故也。224

*陽明病。汗出多而渴者。不可与豬苓湯。汗多者。胃中燥也。汗少者。宜与豬苓湯利其小便。(聖惠方)224

[陽明病。]若胃中虛冷。其人不能食者。饮水即噦。226

*陽明病。若胃中虛冷。其人能食。饮水即噦。(聖惠方)226

脈浮。發熱。口乾。鼻燥。能食者。即衄。227

*脈浮。發熱。口鼻中燥。能食者。必衄。宜黄芩湯。(聖惠方)227

[陽明病。]若脈浮遲。表熱裏寒。下利清穀。四逆湯主之。225

陽明病。發潮熱。大便溏。小便自可。胸脇滿不去。小柴胡湯主之。229

*陽明病。發潮熱。大便溏。小便自利。胸脇煩滿不止。宜小柴胡湯。(聖惠方)229

陽明病。脇下堅滿。不大便而嘔。舌上白胎者。可与小柴胡湯。上焦得通。津液得下。胃气因和。身濈然汗出而解。230

*陽明病。脇下堅滿。大便祕而嘔。口燥。宜柴胡湯。(聖惠方)230

陽明中風。脈弦浮大而短气。腹都滿。脇下及心痛。久按之。气不通。鼻乾。不得汗。嗜臥。一身及目悉黄。小便難。有潮熱。时时噦。耳前後肿。刺之小差。外不解。病過十日。脈續浮者。与小柴胡湯。脈但浮。无馀证者。与麻黄湯。不溺。腹滿加噦者。不治。231-232

*陽明病。中風。其脈浮大。短气心痛。鼻干嗜臥。不得汗。一身悉黄。小便難。有潮熱而噦。耳前後肿。刺之雖小差。外若不解。宜柴胡湯。(聖惠方)231-232

陽明病。脈遲。汗出多。微惡寒。为表未解。可發汗。宜桂枝湯。234

陽明病。脈浮。无汗。其人必喘。發汗即愈。宜麻黄湯。235

陽明病。自汗出。若復發其汗。小便自利。此为[津液]内竭。雖堅。不可攻之。当須自欲大便。宜蜜煎。導而通之。若土瓜根及豬膽汁。皆可以導。233

陽明病。發熱。汗出。此为熱越。不能發黄也。但頭汗出。身无汗。齐頸而還。小便不利。渴引水漿。此为瘀熱在裏。身必發黄。茵陈[蒿]湯主之。236

*陽明病。發熱而汗出。此为熱退。不能發黄也。但頭汗出。身体无汗。小便不利。渴引水漿。此为瘀熱在裏。必發黄也。宜茵陈湯。(聖惠方)236

*陽明病。但頭汗出。其身无汗。小便不利。渴汁水漿。此为瘀熱在裏。身必發黄。宜急下之。(聖惠方)236

傷寒七八日。身黄如橘[子色]。小便不利。其腹微滿。茵陈[蒿]湯主之。260

*傷寒七八日。身黄如橘。小便不利。其腹微滿者。宜下之。(聖惠方)260

陽明证。其人喜忘。必有畜血。所以然者。本有久瘀血。故令喜忘。屎雖堅。大便反易。其色必黑。抵当湯主之。237

病者无表裏证。發熱七八日。雖脈浮數。可下之。假令下已。脈數不解。合熱則消穀善饥。至六七日。不大便者。有瘀血。宜抵当湯。若脈數不解而下不止。必挾熱。便膿血。257-258

食穀欲嘔者。屬陽明也。[吳]茱萸湯主之。得湯反劇者。屬上焦也。243

◯得湯反劇者。更与此方。則嘔气自止。但一帖藥。二三次服之为佳。(類聚方廣義)

◯吳茱萸湯。治人食畢噫醋及醋心。(肘後方)

◯吳茱萸湯。治胸滿。心下痞硬。嘔者。(方極)

◯吳茱萸湯。治食穀欲嘔者。方意以气逆为主证。又治吐利。手足厥冷。煩躁者。乾嘔。吐涎沫。頭痛者。兼用礞石滾痰丸。嘔而胸滿者。兼用紫丸。腳气上攻而嘔者。兼用紫丸。若水肿而嘔者。非此湯之所治也。(方机)

◯觀以上用法。知吳茱萸湯実治胃炎。胃多酸。人参薑棗。蓋与生薑瀉心湯同義。但以胃酸与胃中積水上逆。故君以吳茱萸之辛溫降逆尔。(傷寒論今釋)

◯

太陽病。寸[口]缓。𨳡[上小]浮。尺[中]弱。其人發熱。汗出。復惡寒。不嘔。但心下痞者。此为医下之故也。若不下。其人不惡寒而渴者。为轉屬陽明。小便數者。大便必堅。不更衣十日无所苦也。[渴]欲饮水者。少少与之。但以法救之。渴者。宜五苓散。244

脈陽微而汗出少者。为自和。汗出多者。为太過。[陽脈実。因發其汗。出多者。亦为太過。]太過者。陽绝於内。亡津液。大便因堅。245

脈浮而芤。浮則为陽。芤則为陰。浮芤相摶。胃气生熱。其陽則绝。246

跌陽脈浮而濇。浮則胃气強。濇則小便數。浮濇相摶。大便即堅。其脾为约。麻子仁丸主之。247

傷寒。發汗已。身目为黄。所以然者。寒溼相摶。在裏不解故也。[以为非瘀熱而不可下。当於寒湿中求之。]259

傷寒。身黄。發熱。梔子柏皮湯主之。261

傷寒。瘀熱在裏。身必發黄。麻黄连轺赤小豆湯主之。262

★辨少陽病

少陽之为病。口苦。咽乾。目眩也。263

*傷寒三日。少陽受病。口苦乾燥目眩。宜柴胡湯。(聖惠方)263

少陽中風。兩耳无所闻。目赤。胸中滿而煩。不可吐下。吐下則悸而驚。264

*少陽中風。兩耳生所闻。目赤。胸中滿而煩。不可吐下。吐下則悸而驚。宜柴胡湯。(聖惠方)264

傷寒。脈弦细。頭痛。發熱。此为屬少陽。少陽不可發汗。發汗則谵语。此屬胃。胃和即愈。胃不和。煩而悸。265

太陽病不解。轉入少陽。脇下堅滿。乾嘔。不能食。往來寒熱。尚未吐下。其脈沈緊。可与小柴胡湯。若己吐下發汗溫针。谵语。柴胡湯证罷。此为壞病。知犯何逆。以法治之。266-267

三陽合病。脈浮大。上𨳡上。但欲寐。目合則汗。268

傷寒六七日。无大熱。其人躁煩。此为陽去入陰故也。269

傷寒三日。三陽为𥁞。三陰当受邪。其人反能食而不嘔。此为三陰不受邪也。270

傷寒三日。少陽脈小者。[为]欲已。271

少陽病欲解时。從寅𥁞辰。272

★辨太陰病

太陰之为病。腹滿而吐。食不下。下之益甚。时腹自痛。胸下堅结。273

*太陰之为病。腹滿而吐。食不下。自利益甚。时腹自痛。若下之。必胸下结硬。(宋本)273

*傷寒四日。太陰受病。腹滿。吐食。下之益甚。时时腹痛。心胸堅滿。若脈浮者。可發其汗。沈者宜攻其裏也。發汗者宜桂枝湯。攻裏者宜承气湯。(聖惠方)273。276

太陰病。脈浮者。可發汗。宜桂枝湯。276

太陰中風。四肢煩疼。其脈陽微陰濇而長者。为欲愈。274

*太陰中風。四肢煩痛。其脈陽微陰濇而長。为欲愈也。宜青龙湯。(聖惠方)274

太陰病欲解时。從亥𥁞丑。275

自利不渴者。屬太陰。以其臓有寒故也。当溫之。宜四逆輩。277

*太陰病。痢而不渴者。其臓有寒。当溫之。以四逆湯。(聖惠方)277

*太陽病。下利不渴。其臓有寒。当宜溫之。(聖惠方)277

*太陰病。自利不渴者。以其臓有寒故也。当溫之。宜四逆輩。(推測)277

傷寒。脈浮而缓。手足自溫者。系在太陰。太陰当發身黄。若小便自利者。不能發黄。至七八日。雖暴煩。下利日十馀行。必自止。所以自止者。脾家実。腐穢已去故也。278

*傷寒。脈浮而缓。手足自溫。是为系在太陰。小便不利。其人当發黄。宜茵陈湯。太陰病不解。雖暴煩。下利十馀行而自止。所以自止者。脾家実。腐穢已去故也。宜橘皮湯。278(聖惠方)

本太陽病。医反下之。因尔腹滿时痛者。为屬太陰。桂枝加芍藥湯主之。大実痛者。桂枝加大黄湯主之。279

*太陰病。下之後。腹滿时痛。宜桂心芍藥湯。若太実腹痛者。宜承气湯下之。(聖惠方)279

太陰为病。脈弱。其人續自便利。设当行大黄芍藥者。宜減之。以其人胃气弱。易動故也。280

★辨少陰病

少陰之为病。脈微细。但欲寐。281

少陰病。欲吐不吐。心煩。但欲寐。五六日。自利而渴者。屬少陰。虛故引水自救。若小便色白者。少陰病形悉具。所以然者。以下焦虛寒。不能制水。故白也。282

*傷寒五日。少陰受病。其脈微细。但欲寐。其人欲吐而不煩。五日自利而渴者。屬陰虛。故引水以自救。小便白而利者。下焦有虛寒。故不能制水。而小便白也。宜龙骨牡蛎湯。(聖惠方)281-282

病人脈陰陽俱緊而反汗出。为亡陽。此屬少陰。法当咽痛而復吐利。283

少陰病。欬而下利。谵语。是为被火气劫故也。小便必難。以強責少陰汗也。284

*少陰病。欬而下利。谵语。是为心臓有積熱故也。小便必難。宜服豬苓湯。(聖惠方)284

少陰病。脈细沈數。病为在裏。不可發汗。285

少陰病。脈微。不可發汗。亡陽故也。陽已虛。尺中弱濇者。復不可下之。286

少陰病。脈緊。至七八日。自下利。其脈暴微。手足反溫。脈緊反去。此为欲解。雖煩。下利。必自愈。287

少陰病。下利。若利自止。惡寒而踡。手足溫者可治。288

少陰病。惡寒而踡。时自煩。欲去衣被者可治。289

少陰中風。其脈陽微陰浮。为欲愈。290

少陰病欲解时。從子𥁞寅。291

少陰病八九日。一身手足𥁞熱。以熱在膀胱。必便血也。293

少陰病。其人吐利。手足不逆[冷]。反發熱者。不死。脈不至者。灸少陰七壯。292

少陰病。但厥无汗而強發之。必動其血。未知從何道出。或從口鼻。或從[耳]目出。是为下厥上竭。为難治。294

少陰病。惡寒。身踡而利。手足逆[冷]者不治。295

少陰病。下利止而頭眩。时时自冒者死。297

少陰病。吐利。躁煩。四逆者死。296

少陰病。四逆。惡寒而身踡。脈不至。不煩而躁者死。298

少陰病六七日。息高者死。299

少陰病。脈微细沈。但欲臥。汗出不煩。自欲吐。[至]五六日。自利。復煩燥。不得臥寐者死。300

少陰病。始得之。反發熱。脈沈者。麻黄附子细辛湯主之。301

少陰病。得之二三日。麻黄附子甘草湯微發汗。以二三日无证。故微發汗。302

少陰病。得之二三日以上。心中煩。不得臥。黄连阿膠湯主之。303

少陰病。得之一二日。口中和。其背惡寒者。当灸之。附子湯主之。304

*少陰病。其人雖裏和。其病惡寒者。宜灸之。(聖惠方)304

少陰病。身体痛。手足寒。骨節痛。脈沈者。附子湯主之。305

少陰病。下利。便膿血。桃花湯主之。306

少陰病二三日。至四五日。腹痛。小便不利。下利不止而便膿血。桃花湯主之。307

少陰病。下利。便膿血者。可刺。308

少陰病。吐利。手足逆。煩躁欲死者。[吳]茱萸湯主之。309

少陰病。下利。咽痛。胸滿。心煩。豬膚湯主之。309

少陰病二三日。咽痛者。可与甘草湯。不差。可与桔梗湯。311

少陰病。咽中傷。生瘡。不能语言。声不出。苦酒湯主之。312

少陰病。咽中痛。半夏散及湯主之。313

少陰病。下利。白通湯主之。314

少陰病。下利。脈微。服白通湯。利不止。厥逆。无脈。乾嘔。煩[躁]者。白通加豬膽汁湯主之。服湯脈暴出者死。微續者生。315

*少陰病。下利。服白通湯。止後。厥逆。无脈。煩躁者。宜白通豬苓湯。其脈暴出者死。微微續出者生。(聖惠方)315

少陰病二三日不已。至四五日。腹痛。小便不利。四肢沈重疼痛而利。此为有水气。其人或欬。或小便[自]利。或下利。或嘔。玄武湯主之。316

少陰病。下利清穀。裏寒外熱。手足厥逆。脈微欲绝。身反不惡寒。其人面赤。或腹痛。或乾嘔。或咽痛。或利止而脈不出。通脈四逆湯主之。317

少陰病。四逆。其人或欬。或悸。或小便不利。或腹中痛。或泄利下重。四逆散主之。318

少陰病。下利六七日。欬而嘔。渴。心煩不得眠。豬苓湯主之。319

少陰病。得之二三日。口燥。咽乾。急下之。宜[大]承气湯。320

少陰病。下利清水。色青者。心下必痛。口乾燥者。急下之。宜[大]承气湯。321

少陰病六七日。腹滿。不大便者。急下之。宜[大]承气湯。322

少陰病。脈沈者。急溫之。宜四逆湯。323

少陰病。其人饮食入即吐。心中嗢嗢欲吐。復不能吐。始得之。手足寒。脈弦遲。此胸中実。不可下也。当吐之。若膈上有寒饮。乾嘔者。不可吐。当溫之。宜四逆湯。324

少陰病。下利。脈微濇。嘔而汗出。必數更衣。反少者。当溫其上。灸之。325

★辨厥陰病

厥陰之为病。消渴。气上撞[心]。心中疼熱。饥而不欲食。甚者[食]則欲吐。下之利不止。326

厥陰中風。其脈微浮为欲愈。不浮为未愈。327

厥陰病欲解时。從丑𥁞卯。328

◯下文三百三十五條云。期之旦日夜半愈。夜半是子上。既非丑。更非卯。矛盾若斯。不足为法明矣。(傷寒論今釋)

厥陰病。渴欲饮水者。与水饮之即愈。329

*厥陰病。渴欲饮水者。少少与之即愈。(玉函。宋本)329

*傷寒六日。渴欲饮水者。宜豬苓湯。(聖惠方)329

★辨厥利嘔噦

诸四逆。厥者。不可下之。虛家亦然。330

*诸四逆。厥者。不可吐之。虛家亦然。330

傷寒。先厥後發熱而利者。必自止。見厥復利。331

◯厥利並作。其後厥止而發熱者。利必自止。熱止復厥。則又下利。舊註皆如此解。蓋據次條及三百三十七條而言。然於原文而字者字。頗不穩貼。且厥熱互發之病。実未之見也。故本篇厥熱诸條。皆不可強解。(傷寒論今釋)

傷寒。始發熱六日。厥反九日而利。[凡]厥利[者。]当不能食。今反能食。恐为除中。食以黍餅。不發熱者。知胃气尚在。必愈。恐暴熱來出而復去也。後日脈之。其熱續在。期之旦日夜半愈。[所以然者。本發熱六日。厥反九日。復發熱三日。并前六日。亦为九日。与厥相應。故期之旦日夜半愈。]後三日脈之而脈數。其熱不罷。此为熱气有馀。必發癰膿。332

◯未嘗目驗此种病。古人医案中亦未有此种病。猶是纸上空谈耳。山田氏云。上三條系後人之言。当刪之。(傷寒論今釋)

傷寒。脈遲六七日。而反与黄芩湯徹其熱。脈遲为寒。而与黄芩湯復除其熱。腹中應冷。当不能食。今反能食。此为除中。必死。333

傷寒。先厥後發熱。下利必自止。而反汗出。咽中痛者。其喉为痹。發熱。无汗。而利必自止。若不止。必便膿血。便膿血者。其喉不痹。334

傷寒一二日。至四五日厥者。必發熱。前厥者後必熱。厥深者熱亦深。厥微者熱亦微。厥應下之而發其汗者。必口傷烂赤。335

*傷寒一二日。至四五日厥者。必發熱。前熱者後必厥。厥深者熱亦深。厥微者熱亦微。厥應下之而發其汗者。必口傷烂赤。335

凡厥者。陰陽气不相順接。便为厥。厥者。手足逆冷是也。337

傷寒。病厥五日。熱亦五日。设六日。当復厥。不厥者自愈。厥终不過五日。以熱五日。故知自愈。336

傷寒。脈微而厥。至七八日。膚冷。其人躁无暫安时者。此为臓厥。非蛔厥也。蛔厥者。其人当吐蛔。今病者靜而復时煩。此为臓寒。蛔上入其膈。故煩。須臾復止。得食而嘔。又煩者。蛔闻食臭出。其人常自吐蛔。蛔厥者。烏梅丸主之。338

傷寒。熱少。微厥。指頭寒。默默不欲食。煩躁。數日。小便利。色白者。此熱除也。欲得食。其病为愈。若厥而嘔。胸脇煩滿者。其後必便血。339

病者手足厥冷。言我不结胸。少腹滿。按之痛。此冷结在膀胱𨳡元也。340

傷寒。發熱四日。厥反三日。復熱四日。厥少熱多。其病当愈。四日至七日。熱不除者。必便膿血。341

傷寒。厥四日。熱反三日。復厥五日。其病为進。寒多熱少。陽气退。故为進。342

傷寒六七日。脈微。手足厥[冷]。煩躁。灸其厥陰。厥不還者死。343

傷寒。下利。厥逆。躁不得臥者死。344

傷寒。發熱。下利至[甚。]厥不止者死。(宋本)345

*傷寒。發熱。下利至厥不止者死。(脈經。千金翼)345

傷寒。六七日不利。忽發熱而利。其人汗出不止者死。有陰无陽故也。(玉函)346

*傷寒。厥逆六七日。不利。便發熱而利者生。其人汗出。利不止者死。但有陰无陽故也。(脈經)346

*傷寒。六七日不利。便發熱而利。其人汗出不止者死。有陰无陽故也。(千金翼。宋本)346

傷寒五六日。不结胸。腹濡。脈虛。復厥者。不可下。此为亡血。[下之]死。347

傷寒。發熱而厥七日。下利者。为難治。348

傷寒。脈促。手足厥逆。可灸之。349

傷寒。脈滑而厥者。裏有熱也。白虎湯主之。350

手足厥寒。脈细欲绝。当歸四逆湯主之。若其人内有久寒。当歸四逆加吳茱萸生薑湯主之。351-352

大汗出。熱不去。内拘急。四肢疼。下利。厥逆而惡寒。四逆湯主之。353

大汗出或大下利而厥冷者。四逆湯主之。354

*大汗或大下而厥冷者。四逆湯主之。354

病者手足厥冷。脈乍緊。邪结在胸中。心下滿而煩。饥不能食。病在胸中。当吐之。宜瓜蒂散。355

傷寒。厥而心下悸。宜先治水。当与茯苓甘草湯。卻治其厥。不尔。水漬入胃。必作利也。356

傷寒六七日。大下後。[寸]脈沈遲。手足厥逆。下部脈不至。咽喉不利。唾膿血。泄利不止者。为難治。麻黄升麻湯主之。357

傷寒四五日。腹中痛。若轉气下趨少腹者。为欲自利也。358

傷寒。本自寒下。医復吐下之。寒格。更逆吐下。食入即出。乾薑黄芩黄连人参湯主之。359

下利。有微熱而渴。脈弱者自愈。360

下利。脈數。若微發熱。汗出者自愈。设[脈]復緊。为未解。361

*下利。脈數。有微熱。汗出者自愈。设復緊。为未解。(玉函。宋本)361

下利。手足厥[冷]。无脈。[当灸其厥陰。]灸之不溫[而脈不還]。反微喘者死。少陰負跌陽者为順。362

下利。寸脈反浮數。尺中自濇者。必清膿血。363

下利清穀。不可攻表。汗出必脹滿。364

下利。脈沈弦者下重。脈大者为未止。脈微弱數者为欲自止。雖發熱。不死。365

下利。脈沈而遲。其人面少赤。身有微熱。下利清穀者。必𣝪冒。汗出而解。其人必微厥。所以然者。其面戴陽。下虛故也。366

下利。脈反數而渴者。今自愈。设不差。必清膿血。以有熱故也。367

下利後。脈绝。手足厥[冷]。晬时脈還。手足溫者生。不還[。不溫]者死。368

傷寒。下利日十馀行。脈反実者死。369

下利清穀。裏寒外熱。汗出而厥。通脈四逆湯主之。370

熱利下重。白頭翁湯主之。371

下利。欲饮水者。为有熱也。白頭翁湯主之。373

下利。腹[脹]滿。身体疼痛。先溫其裏。乃攻其表。溫裏宜四逆湯。攻表宜桂枝湯。372

下利。谵语者。为有燥屎也。小承气湯主之。374

下利後更煩。按之心下濡者。为虛煩也。梔子[豉]湯主之。375

嘔家有癰膿。不可治嘔。膿𥁞自愈。376

嘔而發熱。小柴胡湯主之。379

嘔而脈弱。小便復利。身有微熱。見厥者難治。四逆湯主之。377

乾嘔。吐涎沫。頭痛。吳茱萸湯主之。(宋本)378

*乾嘔。吐涎沫而復頭痛。吳茱萸湯主之。(玉函。千金翼)378

傷寒。大吐大下之。極虛。復極汗者。其人外气怫𣝪。復与之水。以發其汗。因得噦。所以然者。胃中寒冷故也。380

傷寒。噦而腹滿。視其前後。知何部不利。利之即愈。381

★辨霍亂

问曰。病有霍亂者何。
答曰。嘔吐而利。此为霍亂。382

问曰。病者發熱。頭痛。身疼。惡寒而復吐利。当屬何病。
答曰。当为霍亂。霍亂吐下利止。復更發熱也。383

傷寒。其脈微濇。本是霍亂。今是傷寒。卻四五日。至陰經上。轉入陰。必利。本素嘔下利者不治。若其人似欲大便而反失气。仍不利者。是为屬陽明。便必堅。十三日愈。所以然者。經𥁞故也。384

下利後。当便堅。堅則能食者愈。今反不能食。到後經中。頗能食。復過一經能食。過之一日当愈。若不愈。不屬陽明也。384

惡寒。脈微而復利。利止必亡血。四逆加人参湯主之。(千金翼)385

*惡寒。脈微而復利。利止。亡血也。四逆加人参湯主之。(宋本。玉函)385

霍亂。頭痛。發熱。身疼痛。熱多。欲饮水者。五苓散主之。寒多。不用水者。理中湯主之。386

吐利止而身痛不休。当消息和解其外。宜桂枝湯小和之。387

吐利。汗出。發熱。惡寒。四肢拘急。手足厥冷。四逆湯主之。388

既吐且利。小便復利而大汗出。下利清穀。裏寒外熱。脈微欲绝。四逆湯主之。388

吐已下斷。汗出而厥。四肢拘急不解。脈微欲绝者。通脈四逆加豬膽汁湯主之。390

吐利。發汗。其人脈平而小煩者。以新虛不勝穀气故也。391

★辨陰易病已後勞復

傷寒陰易之为病。其人身体重。少气。少腹裏急。或引陰中拘攣。熱上衝胸。頭重不欲举。眼中生眵。眼胞赤。膝脛拘急。燒裩散主之。392

大病差後勞復者。枳実梔子湯主之。若有宿食。加大黄如博棋子大五六枚。393

傷寒差已後。更發熱。小柴胡湯主之。脈浮者。以汗解之。脈沈実者。以下解之。394

大病差後。從腰以下有水气。牡蛎澤瀉散主之。395

傷寒解後。虛羸少气。气逆欲吐。竹葉石膏湯主之。397

大病差後。其人喜唾。久久不了者。胃上有寒。当溫之。宜理中丸。396

病人脈已解。而日暮微煩者。以病新差。人強与穀。脾胃气尚弱。不能消穀。故令微煩。損穀即愈。398

★不可發汗

咽中闭塞。不可發汗。發汗即吐血。气微绝。厥冷。

*凡咽中闭塞。不可發汗。(聖惠方)

厥[而脈緊]。不可發汗。發汗即声亂。咽嘶。舌萎。声不能出。

冬时。不可發汗。發汗必吐利。口中烂。生瘡。0

*凡積熱在臓。不宜發汗。汗則必吐。口中烂。生瘡。(聖惠方)

欬而小便利。若失小便者。不可攻表。汗出則厥。逆冷。

*欬嗽小便利者。不可攻表。汗出即逆。(聖惠方)

太陽病。發其汗。因致痙。

*太陽病。發汗太多。因致痙。(宋本。金匱)

★可發汗

大法。春夏宜發汗。

凡發汗。欲令手足皆周至。汗出漐漐然。一时间许益佳。不可令如水流離。若病不解。当重發汗。汗多則亡陽。陽虛不得重發汗也。

凡服湯發汗。中病便止。不必𥁞剂也。

凡云可發汗而无湯者。丸散亦可用。然不如湯隨证良驗。

凡脈浮者。病在外。可發汗。0

陽明病。脈浮虛者。可發汗。(千金翼)0

*陽明病。脈浮數者。可發汗。(聖惠方)0

★不可吐

太陽病。当惡寒發熱。今自汗出。反不惡寒發熱。𨳡上脈细而數。此医吐之過也。若得病一日二日吐之。腹中饥。口不能食。三日四日吐之。不喜糜粥。欲食冷食。朝食暮吐。此医吐之所致也。此为小逆。120

★可吐

大法。春宜吐。

凡服湯吐。中病便止。不必𥁞剂也。

病胸上诸実。胸中𣝪𣝪而痛。不能食。欲使人按之。而反有涎唾。下利日十馀行。其脈反遲。寸口[脈]微滑。此可吐之。吐之利即止。

*夫胸心滿実。胸中𣝪𣝪而痛。不能食。多涎唾。下利。其脈遲反逆。寸口脈數。此可吐也。(聖惠方)

宿食在上脘。宜吐之。

*宿食在上管。宜吐之。(脈經。宋本)

*夫宿食在胃管。宜吐之。(聖惠方)

★不可下

咽中闭塞。不可下。下之則上輕下重。水漿不下。臥則欲踡。身体急痛。下利日數十行。

诸外実。不可下。下之則發微熱。亡脈則厥。当脐握熱。

诸虛。不可下。下之則渴。引水者易愈。惡水者劇。

脈數者。久數不止。止則邪结。正气不能復。正气卻结於臓。故邪气浮之。与皮毛相得。脈數者。不可下。下之必煩。利不止。

脈浮大。應發汗。医反下之。此为大逆。

太陽与少陽并病。心下痞堅。頸項強而眩。[当刺大椎第一间。肺腧。肝腧。]不可下。171

*太陽与少陽并病。頭項強痛。或眩冒。时如结胸。心下痞堅。当刺大椎第一间。肺腧。肝腧。慎不可發汗。發汗即谵语。谵语則脈弦。谵语五日不止。当刺期门。142

病欲吐者。不可下。

★可下

大法。秋宜下。

凡可下者。用湯勝丸散。

凡服湯下。中病則止。不必𥁞剂也。

下利。三部脈皆平。按其心下。堅者。急下之。宜[大]承气湯。

*傷寒下痢。三部脈皆和。按其心下堅。宜急下之。(聖惠方)

下利。脈遲而滑者。[内]実也。利未欲止。当下之。宜[大]承气湯。

问曰。人病有宿食。何以别之。
師曰。寸口脈浮大。按之反濇。尺中亦微而濇。故知有宿食。当下之。宜[大]承气湯。

下利。不欲食者。有宿食[也]。当下之。宜[大]承气湯。

下利[已]差。至其[年月日]时復發。此为病不𥁞。当復下之。宜[大]承气湯。

病腹中滿痛者。为実。当下之。宜大承气湯。

*病腹中滿痛者。为実。当下之。宜大柴胡湯。

脈雙弦而遲。心下堅。脈大而緊者。陽中有陰也。可下之。宜[大]承气湯。

★可溫

大法。冬宜服溫熱藥及灸。

*大法。冬宜熱藥。(聖惠方)

下利。脈遲緊。为痛未欲止。当溫之。得冷者。滿而便腸垢。0

*下利。脈遲緊。为痛未止。(聖惠方)

下利。脈浮大者。此为虛。以強下之故也。当溫之。与水必噦。[宜当歸四逆湯。]0

*下利。脈浮大者。此皆为虛。宜溫之。(聖惠方)

下利。欲食者。当溫之。0

★不可火

★可火

下利。穀道中痛。当溫之。宜灸枳実。或熬鹽等熨之。0

*凡下利後。下部中痛。当溫之。宜炒枳実。若熬鹽等熨之。(聖惠方)

★不可灸

★可灸

★不可刺

大怒勿刺。[已刺勿怒。]新内勿刺。[已刺勿内。]大勞勿刺。[已刺勿勞。]大醉勿刺。[已刺勿醉。]大饱勿刺。[已刺勿饱。]大渴勿刺。[已刺勿渴。]大驚勿刺。勿刺熇熇之熱。勿刺漉漉之汗。勿刺浑浑之脈。[身熱甚。陰陽皆爭者。勿刺也。其可刺者。急取之。不汗則泄。所谓勿刺者。有死徵也。]勿刺病与脈相逆者。上工刺未生。其次刺未盛。其次刺已衰。工逆此者。是谓伐形。0

★可刺

傷寒。腹滿。谵语。寸口脈浮而緊。此为肝乘脾。名曰縱。当刺期门。108

傷寒。發熱。嗇嗇惡寒。其人大渴。欲饮水者。其腹必滿。自汗出。小便利。其病欲解。此为肝乘肺。名曰横。当刺期门。109

婦人傷寒。懷娠。腹滿。不得小便。從腰以下重。如有水气狀。懷娠七月。太陰当養不養。此心气実。当刺。瀉勞宮及𨳡元。小便利則愈。(脈經。千金翼)0

*婦人傷寒。懷娠。腹滿。不得大便。從腰以下重。如有水气狀。懷娠七月。太陰当養不養。此心气実。当刺。瀉勞宮及𨳡元。小便利則愈。(玉函)0

傷寒。喉痹。刺手少陰。少陰在腕当小指後動脈是也。针入三分補之。0

★不可水

下利。其脈浮大。此为虛。以強下之故也。设脈浮革。因尔腸鳴。当溫之。与水即噦。0

太陽病。小便利者。为水多。心下必悸。0

★可水

嘔吐而病在膈上。急思水者。与五苓散饮之。即可饮水也。0

*嘔吐而病在膈上。後必思水者。与五苓散饮之。水亦得也。(脈經。玉函)0

*若嘔吐。熱在膈上。思水者。与五苓散。即可饮水也。(聖惠方)0

★阙文(據宋本補)

太陽病二日。反躁。反熨其背而大汗出。大熱入胃。胃中水竭。躁煩必發谵语。十馀日。振慄自下利者。此为欲解也。故其汗從腰已下不得汗。欲小便不得。反嘔。欲失溲。足下惡風。大便硬。小便当數而反不數及多。大便已。頭卓然而痛。其人足心必熱。穀气下流故也。110

太陽病。中風。以火劫發汗。邪風被火熱。血气流溢。失其常度。兩陽相熏灼。其身發黄。陽盛則欲衄。陰虛則小便難。陰陽俱虛竭。身体則枯燥。但頭汗出。齐頸而還。腹滿微喘。口乾咽烂。或不大便。久則谵语。甚者至噦。手足躁擾。捻衣摸床。小便利者。其人可治。111

太陽病。吐之。但太陽病当惡寒。今反不惡寒。不欲近衣。此为吐之内煩也。121

太陽病。小便利者。以饮水多。必心下悸。小便少者。必苦裏急也。127

太陽病。下之。其脈促。不结胸者。此为欲解也。脈浮者。必结胸也。脈緊者。必咽痛。脈弦者。必兩脇拘急。脈细數者。頭痛未止。脈沈緊者。必欲嘔。脈沈滑者。協熱利。脈浮滑者。必下血。140

病脇下素有痞。连在脐傍。痛引少腹。入陰筋者。此名臓结。死。167

★臓腑經络先後

问曰。上工治未病。何也。
師曰。夫治未病者。見肝之病。知肝傳脾。当先実脾。四季脾王不受邪。即勿補之。中工不曉相傳。見肝之病。不解実脾。惟治肝也。夫肝之病。補用酸。助用焦苦。益用甘味之藥调之。肝虛則用此法。実則不在用之。經曰。虛虛実実。補不足。損有馀。是其義也。馀臓準此。

夫人稟五常。因風气而生長。風气雖能生万物。亦能害万物。如水能浮舟。亦能覆舟。若五臓元真通暢。人即安和。客气邪風。中人多死。千般疢難。不越三條。一者。經络受邪。入臓腑。为内所因也。二者。四肢九竅。血脈相傳。壅塞不通。为外皮膚所中也。三者。房室。金刃。虫獸所傷。以此详之。病由都𥁞。
若人能養慎。不令邪風干忤經络。適中經络。未流傳腑臓。即医治之。四肢才覚重滞。即導引。吐纳。针灸。膏摩。勿令九竅闭塞。更能无犯王法。禽獸災傷。房室勿令竭乏。服食節其冷熱苦酸辛甘。不遺形体有衰。病則无由入其腠理。腠者。是三焦通會元真之処。为血气所注。理者。是皮膚臓腑之文理也。

问曰。病人有气色見於面部。願闻其说。
師曰。鼻頭色青。腹中痛。苦冷者死。鼻頭色微黑者有水气。色黄者胸上有寒。色白者亡血也。设微赤非时者死。其目正圓者痊。不治。又色青为痛。色黑为勞。色赤为風。色黄者便難。色鲜明者有留饮。

師曰。病人语声寂然。喜驚呼者。骨節间病。语声喑喑然不徹者。心膈间病。语声啾啾然细而長者。頭中病。

師曰。息搖肩者心中堅。息引胸中上气者欬。息張口短气者肺痿唾沫。

師曰。吸而微數。其病在中焦。実也。当下之即愈。虛者不治。在上焦者其吸促。在下焦者其吸远。此皆難治。呼吸動搖振振者不治。

師曰。寸口脈動者。因其王时而動。假令肝王色青。四时各隨其色。肝色青而反色白。非其时色脈。皆当病。

问曰。有未至而至。有至而不至。有至而不去。有至而太過。何谓也。
師曰。冬至之後。甲子夜半少陽起。少陽之时陽始生。天得溫和。以未得甲子。天因溫和。此为未至而至也。以得甲子而天未溫和。此为至而不至也。以得甲子而天大寒不解。此为至而不去也。以得甲子而天溫如盛夏五六月时。此为至而太過也。

師曰。病人脈浮者在前。其病在表。浮者在後。其病在裏。腰痛。背強不能行。必短气而極也。

问曰。經云。厥陽獨行。何谓也。
師曰。此为有陽无陰。故稱厥陽。

问曰。寸脈沈大而滑。沈則为実。滑則为气。実气相摶。血气入臓即死。入腑即愈。此为卒厥。何谓也。
師曰。唇口青。身冷。为入臓即死。如身和。汗自出。为入腑即愈。

问曰。脈脱。入臓即死。入腑即愈。何谓也。
師曰。非为一病。百病皆然。譬如浸淫瘡。從口起流向四肢者。可治。從四肢流來入口者。不可治。病在外者可治。入裏者即死。

问曰。陽病十八。何谓也。
師曰。頭痛。項。腰。脊。臂。腳掣痛。
[问曰。]陰病十八。何谓也。
師曰。欬。上气。喘。噦。咽。腸鳴。脹滿。心痛。拘急。五臓病各有十八。合为九十病。人又有六微。微有十八病。合为一百八病。五勞。七傷。六極。婦人三十六病。不在其中。清邪居上。濁邪居下。大邪中表。小邪中裏。䅽饪之邪。從口入者。宿食也。五邪中人。各有法度。風中於前。寒中於暮。溼傷於下。霧傷於上。風令脈浮。寒令脈急。霧傷皮腠。溼流𨳡節。食傷脾胃。極寒傷經。極熱傷络。

问曰。病有急当救裏救表者。何谓也。
師曰。病。医下之。續得下利。清穀不止。身体疼痛者。急当救裏。後身体疼痛。清便自调者。急当救表也。

夫病痼疾。加以卒病。当先治其卒病。後乃治其痼疾也。

師曰。五臓病各有所得者愈。五臓病各有所惡。各隨其所不喜者为病。病者素不應食而反暴思之。必發熱也。

夫诸病在臓欲攻之。当隨其所得而攻之。如渴者与豬苓湯。馀皆仿此。

★辩痙溼暍

太陽病。發熱。无汗。反惡寒者。名曰剛痙。

太陽病。發熱。汗出。而不惡寒者。名曰柔痙。

◯案葛根湯证即剛痙。桂枝加葛根湯证即柔痙。

◯痙以強急得名。乃賅腦脊髓膜炎。破傷風诸病而言。巢源。千金所载可考也。千金云。太陽中風。重感於寒溼則變痙也。痙者。口噤不𫔭。背強而直。如發癇之狀。搖頭。馬鳴。腰反折。

太陽病。發熱。脈沈而细者。名曰痙。[为難治。]

*金匱要略有「为難治」三字，別本無。

◯太陽病。發熱。脈沈而细者。麻黄附子细辛湯。麻黄附子甘草湯所主。未为難治。今曰痙曰難治者。以其有頭項強急。口噤。背反張之证。非兩感傷寒也。夫曰太陽。則病尚初起。病初起即項背勁強。脈沈而细者。乃惡性腦脊髓膜炎。致命極速。故曰難治。(金匱要略今釋)

太陽病。發汗太多。因致痙。

*脈經、玉函、千金翼「發汗太多」作「發其汗」。

夫風病。下之則痙。復發汗。必拘急。

瘡家。雖身疼痛。不可發汗。汗出則痙。

病者身熱足寒。頸項強急。惡寒。时頭熱。面赤。目赤。獨頭動搖。卒口噤。背反張者。痙病也。

*「目赤」脈經、玉函、千金翼均作「目脈赤」。

夫痙脈。按之緊而弦。直上下行。

◯張缩血管之神經出自脊髓。脊髓病。故血管为之痙孿也。

痙病有灸瘡。難治。

◯有灸創者。火气重傷津液。且有破傷風之可能。故難治。

太陽病。其证備。身体強。几几然。脈沈遲。此为痙。括樓桂枝湯主之。

◯此即上條所谓柔痙也。几几。強直貌。尋常熱病。頭痛。發熱。汗出。惡風。而項背之肌肉因津液衰少而勁強者。括樓桂枝湯及桂枝加葛根湯俱效。然此條身体強而脈沈遲。明是腦脊髓膜炎。腦脊髓膜炎之脈搏。初起多甚沈遲。瀕死則數。因迷走神經始則興奮。终則麻痹故也。此非栝樓桂枝湯所能治。金匱误矣。(金匱要略今釋)

◯

太陽病。无汗而小便反少。气上衝胸。口噤不得语。欲作剛痙。葛根湯主之。

◯无病之人。有汗时小便必少。有汗时小便必多。因人身水分之排泄有一定限度。故盈於此者必拙於彼也。今无汗而小便反少。是津液不足。分泌失職之候。云气上衝胸。口噤不得语。又云欲作剛痙。則是剛痙之發。咀嚼肌最先痙孿。此乃破傷風之特徵。非葛根湯所能治也。合前條觀之。柔痙似專指腦脊髓膜炎。剛痙似專指破傷風。二病雖以痙孿为主证。然与尋常熱病之項背強急者大異。金匱用葛根剂。误矣。(金匱要略今釋)

[剛]痙为病。胸滿。口噤。臥不著席。腳攣急。其人必齘齒。可与大承气湯。

太陽病。𨳡節疼痛而煩。脈沈而细者。此名溼痹。溼痹之候。小便不利。大便反快。但当利其小便。

*太陽病。𨳡節疼煩。脈沈缓者。为中溼。(脈經。玉函)

病者一身𥁞疼。發熱。日晡即劇。此为風溼。汗出当風所致也。

*病者一身𥁞疼。發熱。日晡所劇者。此名風溼。此病傷於汗出当風。或久傷取冷所致也。(宋本。金匱)

溼家之为病。一身𥁞疼。發熱。身色如熏黄也。

溼家[之为病]。其人但頭汗出。背強。欲得被覆向火。若下之早則噦。或胸滿。小便[不]利。舌上如胎。此为丹田有熱。胸上有寒。渴欲得饮而不能饮。而口燥[煩]也。

溼家下之。額上汗出。微喘。小便利者死。下利不止者亦死。

问曰。風溼相摶。身体疼痛。法当汗出而解。值天陰雨不止。師云。此可發汗。汗之病不愈者。何也。
答曰。發其汗。汗大出者。但風气去。溼气續在。是故不愈。若治風溼者。發其汗。但微微似欲出汗者。則風溼俱去也。

溼家。病身疼。發熱。面黄而喘。頭痛。鼻塞而煩。其脈大。自能饮食。腹中和。无病。病在頭。中寒溼。故鼻塞。内藥鼻中即愈。

溼家身煩疼。可与麻黄加术湯發其汗为宜。慎不可以火攻之。(金匱)

◯麻黄加术湯。治寒溼。身体煩疼。无汗。惡寒。發熱者。(三因方)

◯麻黄加术湯。治麻黄湯证而小便不利者。(方極)

◯麻黄加术湯。治麻黄湯证而一身浮肿。小便不利者。隨证加附子。(類聚方廣義)

◯婦人体弱者。妊娠终每患水肿。与越脾加术湯。木防己湯等往往墜胎。宜麻黄加术湯。或合葵子茯苓散亦良。(類聚方廣義)

◯山行冒瘴霧。或入窟穴中。或於曲室混堂。诸溼气熱气𣝪於処。昏倒气绝者。可连服大剂麻黄加术湯即甦。案。據尾臺氏说。則此方可治碳酸中毒。(類聚方廣義)

◯术分赤白始於名医別錄。仲景書本但稱术。後人辄加白字。別錄之赤术。即今之蒼术。此方意在使溼從汗解。則宜蒼术。(金匱要略今釋)

病者一身𥁞疼。發熱。日晡所劇者。名風溼。此病傷於汗出当風。或久傷取冷所致也。可与麻杏苡甘湯。

◯麻杏苡甘湯之证。較之麻黄加术湯。溼邪所滞稍深。因用薏苡等品欤。余曾應用於梅毒。痛痹等。(方舆𫐐)

◯麻杏苡甘湯。治孕婦浮肿而喘欬息迫。或身体麻痹。或疼痛者。(類聚方廣義)

◯麻杏苡甘湯。治肺癰初起。惡寒。息迫。欬嗽不止。面目浮肿。濁唾臭痰。胸痛者。当迨其精气未脱。与白散交用。蕩滌邪穢。則易於平復。(類聚方廣義)

◯麻杏苡甘湯。治風溼痛風。發熱。劇痛而𨳡節肿起者。雖证加术附。奇效。(類聚方廣義)

風溼。脈浮。身重。汗出。惡風者。防己黄芪湯主之。

◯防己黄芪湯。治水病身重。汗出。惡風。小便不利者。(方極)

◯防己黄芪湯。治風毒肿。附骨疽。穿踝疽。稠膿已歇。稀膿不止。或痛。或不痛。身体瘦削。或見浮肿者。若惡寒。或下利。盜汗者。更加附子为佳。兼用伯州散。應钟散。七寶等。凡附骨疽久不治。或治而復發者以毒之根蒂不除也。若此者。宜劀𫔭傷口。抉剔以除𥁞病根。无不治者。(類聚方廣義)

◯防己黄芪湯方。分量。煮法非古。今從外臺祕要。(類聚方廣義)

◯防己黄芪湯方。分量。煮服法經後人篡改。千金風痹门所载当是金匱原方。(金匱要略今釋)

傷寒八九日。風溼相摶。身体疼痛。不能自轉側。不嘔。不渴。脈浮虛而濇者。桂枝附子湯主之。若大便堅。小便自利者。去桂加白术湯主之。

◯桂枝附子湯。治桂枝湯去芍藥证而身体疼痛。不能自轉側者。(方極)

風溼相摶。骨節疼煩。掣痛不得屈伸。近之則痛劇。汗出短气。小便不利。惡風。不欲去衣。或身微肿者。甘草附子湯主之。

太陽中熱者。暍是也。其人汗出。惡寒。身熱而渴也。白虎[加人参]湯主之。

太陽中暍。身熱疼重而脈微弱。此以夏月傷冷水。水行皮膚中所致也。瓜蒂湯主之。

太陽中暍。發熱。惡寒。身重而疼痛。其脈弦细芤遲。小便已。洒洒然毛聳。手足逆冷。小有勞。身即熱。口𫔭。前板齒燥。若發其汗。惡寒則甚。加溫针。發熱益甚。數下之。淋復甚。

★百合狐𧌒陰陽毒

論曰。百合病者。百脈一宗。悉致其病也。意欲食復不能食。常默然。欲臥不能臥。欲行不能行。饮食或有美时。或有不用闻食臭时。如寒无寒。如熱无熱。口苦。小便赤。诸藥不能治。得藥則劇吐利。如有神靈者。身形如和。其脈微數。

每溺时頭痛者。六十日乃愈。若溺时頭不痛。淅然者。四十日愈。若溺快然。但頭眩者。二十日愈。其证或未病而預見。或病四五日而出。或病二十日或一月微見者。各隨证治之。

百合病發汗後者。百合知母湯主之。

◯百合味甘平微苦。治邪气。補虛。清熱。故诸方悉以之为主而隨与加藥治之。用知母者。以發汗傷津液故也。(金匱要略心典)

百合病下之後者。滑石代赭湯主之。

百合病吐之後者。百合雞子湯主之。

百合病。不經吐下發汗。病形如初者。百合地黄湯主之。

百合病。一月不解。變成渴者。百合洗方主之。

百合病。渴不差者。括蔞牡蛎散主之。

百合病。變發熱者。百合滑石散主之。

百合病。見於陰者。以陽法救之。見於陽者。以陰法救之。見陽攻陰。復發其汗。此为逆。見陰攻陽。乃復下之。此亦为逆。

狐𧌒之为病。狀如傷寒。默默欲眠。目不得闭。臥起不安。蝕於喉为𧌒。蝕於陰为狐。不欲饮食。惡闻食臭。其面目乍赤。乍黑。乍白。蝕於上部則声喝。甘草瀉心湯主之。蝕於下部則咽乾。苦参湯洗之。蝕於肛者。雄黄熏之。

◯嘗見麻疹被寒涼遏抑。不得透發。致蝕烂肛门以死者。记其本事。以当考与。(金匱要略今釋)

病者脈數。无熱。微煩。默默但欲臥。汗出。初得之三四日。目赤如鳩眼。七八日目四眥黑。若能食者。膿已成也。赤豆当歸散主之。

陽毒之为病。面赤斑斑如锦文。咽喉痛。唾膿血。五日可治。七日不可治。升麻鱉甲湯主之。

陰毒之为病。面目青。身痛如被杖。咽喉痛。五日可治。七日不可治。升麻鱉甲湯去雄黄蜀椒主之。

★瘧

師曰。瘧脈自弦。弦數者多熱。弦遲者多寒。弦小緊者。下之差。弦遲者。可溫之。弦緊者。可發汗。针灸也。浮大者。可吐之。弦數者。風發也。以饮食消息止之。

病瘧。以月一日發。当以十五日愈。设不差。当月𥁞解。如其不差。当去何。
師曰。此结为癥瘕。名曰瘧母。急治之。宜鱉甲煎丸。

師曰。陰气孤绝。陽气獨發。則熱而少气煩冤。手足熱而欲嘔。名曰瘧。若但熱不寒者。邪气内藏於心。外舍分肉之间。令人消铄脱肉。

溫瘧者。其脈如平。身无寒。但熱。骨節疼煩。时嘔。白虎加桂枝湯主之。

瘧多寒者。名曰牡瘧。蜀漆散主之。

★中風歷節

夫風之为病。当半身不遂。或但臂不遂者。此为痹。脈微而數。中風使然。

寸口脈浮而緊。緊則为寒。浮則为虛。寒虛相摶。邪在皮膚。浮者血虛。络脈空虛。賊邪不瀉。或左或右。邪气反缓。正气即急。正气引邪。喎僻不遂。邪在於络。肌膚不仁。邪在於經。即重不勝。邪入於腑。即不識人。邪入於臓。舌即難言。口吐涎。

寸口脈遲而缓。遲則为寒。缓則为虛。荣缓則为亡血。衛缓則为中風。邪气中經。則身痒而癮疹。心气不足。邪气入中。則胸滿而短气。

寸口脈沈而弱。沈即主骨。弱即主筋。沈即为腎。弱即为肝。汗出入水中。如水傷心。歷節黄汗出。故曰歷節。

跌陽脈浮而滑。滑則穀气実。浮則汗自出。

少陰脈浮而弱。弱則血不足。浮則为風。風血相摶。即疼痛如掣。

盛人脈濇小。短气。自汗出。歷節疼。不可屈伸。此皆饮酒。汗出当風所致。

诸肢節疼痛。身体魁羸。腳肿如脱。頭眩短气。嗢嗢欲吐。桂枝芍藥知母湯主之。

◯桂枝芍藥知母湯。用於慢性風溼性𨳡節疾病。以身体瘦弱。𨳡節肿脹如樹瘤为指徵。惡心欲吐這一症狀。就我個人經驗來说。多不具備。沒必要列为應用指徵。(金匱要略研究)

味酸則傷筋。筋傷則缓。名曰泄。鹹則傷骨。骨傷則痿。名曰枯。枯泄相摶。名曰斷泄。荣气不通。衛不獨行。荣衛俱微。三焦无所御。四屬斷绝。身体羸瘦。獨足肿大。黄汗出。脛冷。假令發熱。便为歷節也。

痛歷節。不可屈伸。疼痛。烏頭湯主之。

◯應用该方时。一定不能忘记使用蜂蜜。蜂蜜具有使藥物吸收缓慢。預防烏頭中毒的作用。條文中的煎服法是一种慎重的方法。(金匱要略研究)

★血痹虛勞

◯血痹者。末梢知覚神經麻痹也。(金匮要略今释)

问曰。血痹病從何得之。
師曰。夫尊荣人。骨弱肌膚盛。重因疲勞汗出。臥不时動搖。加被微風。遂得之。[形如風狀。]但以脈自微濇。在寸口。𨳡上小緊。宜针引陽气。令脈和。緊去則愈。

血痹。陰陽俱微。寸口𨳡上微。尺中小緊。外证身体不仁。如風痹狀。黄芪桂枝五物湯主之。

◯黄芪桂枝五物湯。治桂枝湯证而嘔。身体不仁。不急迫者。(方極)

◯方極但就藥味之去加言之。於本文之证无所考。此证雖用桂枝。无衝逆之证而有麻痹不仁之外证。亦无發嘔之候。非以嘔而增加生薑也。(和久田寅叔)

◯

夫男子平人。脈大为勞。極虛亦为勞。

◯凡慢性病。見營養不良。机能衰減之证者。古人统稱虛勞。如腎上腺病。遺精病。前列腺漏。

男子面色薄者。主渴及亡血。卒喘悸。脈浮者。裏虛也。

男子脈虛沈弦。无寒熱。短气。裏急。小便不利。面色白。时目瞑。兼衄。少腹滿。此为勞使之然。

勞之为病。其脈浮大。手足煩。春夏劇。秋冬差。陰寒精自出。痠削不能行。

男子脈浮弱而濇。为无子。精气清冷。

夫失精家。少腹弦急。陰頭寒。目眩。髮落。脈極虛芤遲。为清穀。亡血。失精。脈得诸芤動微緊。男子失精。女子夢交。桂枝加龙骨牡蛎湯主之。

◯此條言遺精之证治也。

天雄散。

◯

男子平人。脈虛弱。經微者。善盜汗也。

人年五六十。其病脈大者。痹俠背行。若腸鳴。馬刀俠癭者。皆为勞得之。

脈沈小遲。名脱气。其人疾行則喘喝。手足逆寒。腹滿。甚則溏泄。食不消化也。

脈弦而大。弦則为減。大則为芤。減則为寒。芤則为虛。虛寒相摶。此名为革。婦人則半產漏下。男子則亡血失精。

虛勞裏急。悸。衄。腹中痛。夢失精。四肢痠疼。手足煩熱。咽乾。口燥。小建中湯主之。

◯此和陰陽调營衛之法也。夫人生之道。曰陰曰陽。陰陽和平。百疾不生。若陽病不能与陰和。則陰以其寒獨行。为裏急。为腹中痛。而実非陰之盛也。陰病不能与陽和。則陽以其熱獨行。为手足煩熱。为咽乾。口燥。而実非陽之熾也。昧者以寒攻熱。以熱攻寒。寒熱内賊。其病益甚。惟以甘酸辛藥。和合成剂。调之使和。則陽就於陰而寒以溫。陰就於陽而熱以和。医之所以貴識其大要也。豈徒雲寒可治熱。熱可治寒而已哉。或问。和陰陽调營衛是矣。而必以建中者何也。曰。中者脾胃也。營衛生成於水穀。而水穀轉輸於脾胃。故中氣立則營衛流行而不失其和。又中者四運之軸而陰陽之机也。故中氣立則陰陽相循。如環无端。而不極於偏。是方甘与辛合而生陽。酸得甘助而生陰。陰陽相生。中氣自立。是故求陰陽之和者。必於中氣。求中氣之立者。必以建中也。(金匱要略心典)

虛勞裏急。诸不足。黄芪建中湯主之。

虛勞腰痛。少腹拘急。小便不利者。八味腎气丸主之。

◯古医書所言腎病。多是内分泌疾患。而𨳡係腎上腺者十之八九。又以腰部。少腹部为腎之領域。腎又与膀胱为表裏。故藥方能治腰痛。少腹拘急。小便不利者。名曰腎气丸。(金匱要略今釋)

虛勞诸不足。風气百疾。薯蕷丸主之。

虛勞。虛煩。不得眠。酸棗湯主之。

*虛勞。煩。悸。不得眠。酸棗湯主之。(千金)

◯酸棗仁湯。治煩躁。不得眠者。(方極)

◯酸棗仁湯治煩而不得眠者。煩。悸而眠不寤者。(方机)

◯酸棗仁湯。治虛勞。煩。悸。不得眠者

五勞。虛極。羸瘦。腹滿。不能饮食。食傷。憂傷。饮傷。房室傷。饥傷。勞傷。經络荣衛气傷。内有乾血。肌膚甲错。兩目黯黑。缓中補虛。大黄䗪虫丸主之。

★肺痿肺癰欬嗽上气

问曰。熱在上焦者。因欬为肺痿。肺痿之病。何從得之。
師曰。或從汗出。或從嘔吐。或從消渴。小便利數。或從便難。又被快藥下利。重亡津液。故得之。
[问]曰。寸口脈數。其人欬。口中反有濁唾涎沫者何。
師曰。为肺痿之病。若口中辟辟燥。欬即胸中隱隱痛。脈反滑數。此为肺癰。欬唾濃血。脈數虛者为肺痿。數実者为肺癰。

问曰。病欬逆。脈之。何以知此为肺癰。当有膿血。吐之則死。其脈何類。
師曰。寸口脈微而數。微則为風。數則为熱。微則汗出。數則惡寒。風中於衛。呼气不入。熱過於荣。吸而不出。風傷皮毛。熱傷血肺。風舍於肺。其人則欬。口乾。喘滿。咽燥。不渴。时唾濁沫。时时振寒。熱之所過。血为之凝滞。蓄结癰膿。吐如米粥。始萌可救。膿成則死。

上气。面浮肿。肩息。其脈浮大。不治。又加利尤甚。

上气。喘而躁者。屬肺脹。欲作風水。發汗則愈。

肺痿。吐涎沫而不欬者。其人不渴。必遺尿。小便數。所以然者。以上虛不能制下故也。此为肺中冷。必眩。多涎唾。甘草乾薑湯以溫之。若服湯已渴者。屬消渴。

欬而上气。喉中水雞声。射干麻黄湯主之。

欬逆上气。时时唾濁。但坐不得眠。皂莢丸主之。

欬而脈浮者。厚朴麻黄湯主之。脈沈者。澤漆湯主之。

大逆上气。咽喉不利。止逆下气者。麥门冬湯主之。

肺癰。喘不得臥。葶藶大棗瀉肺湯主之。

欬而胸滿。振寒。脈數。咽乾。不渴。时出濁唾腥臭。久久吐膿如米粥者。为肺癰。桔梗湯主之。

欬而上气。此为肺脹。其人喘。目如脱狀。脈浮大者。越脾加半夏湯主之。

肺脹。欬而上气。煩燥而喘。脈浮者。心下有水。小青龙加石膏湯主之。

肺癰。胸滿脹。一身面目浮肿。鼻塞。清涕出。不闻香臭酸辛。欬逆上气。喘鳴迫塞。葶藶大棗瀉肺湯主之。

★奔豚气

◯奔豚系一种發作性疾病。患者多系中年男女。發作时。先於小腹蚱结成瘕凷而作痛。凷漸大。痛亦漸劇。同时气從小腹上衝至心胸。其人困苦欲死。俯仰坐臥。饮食呼吸。无一而可。既而衝气漸降。痛漸減。凷亦漸小。终至痛止凷消。健好如常人。当其發作之时。一若

師曰。病有奔豚。有吐膿。有驚怖。有火邪。此四部病。皆從驚發得之。

師曰。奔豚病。從少腹起。上衝咽喉。發作欲死。復還止。皆從驚恐得之。

奔豚。气上衝胸。腹痛。往來寒熱。奔豚湯主之。

發汗後。燒针令其汗。针処被寒。核起而赤者。必發奔豚。气從少腹上至心。灸其核上各一壯。与桂枝加桂湯主之。

發汗後。脐下悸者。欲作奔豚。苓桂甘棗湯主之。

★胸痹心痛短气

師曰。夫脈当取太過不及。陽微陰弦。即胸痹而痛。所以然者。責其極虛也。今陽虛。知在上焦。所以胸痹心痛者。以其陰弦故也。

平人无寒熱。短气不足以息者。実也。

胸痹之病。喘息欬唾。胸背痛。短气。寸口脈沈而遲。𨳡上小緊數。瓜蔞薤白白酒湯主之。

胸痹不得臥。心痛徹背者。括蔞薤白半夏湯主之。

胸痹。心中痞气。气结在胸。胸滿。脇下逆槍心。枳実薤白桂枝湯主之。人参湯亦主之。

胸痹。胸中气塞。短气。茯苓杏仁甘草湯主之。橘枳薑湯亦主之。

胸痹缓急者。薏苡附子散主之。

心中痞。诸逆。心懸痛。桂枝生薑枳実湯主之。

心痛徹背。背痛徹心。烏頭赤石脂丸主之。

★腹滿寒疝宿食

趺陽脈微弦。法当腹滿。不滿者必便難。兩胠疼痛。此虛寒從下上也。当以溫藥服之。

病者腹滿。按之不痛[者]为虛。痛者为実。可下之。舌黄未下者。下之黄自去。

*傷寒。腹滿。按之不痛者为虛。痛者为実。当下之。舌黄未下者。下之黄自去。宜大承气湯。(玉函)

腹滿时減。復如故。此为寒。当与溫藥。

病者痿黄。躁而不渴。胸中寒実而利不止者死。寸口脈弦者。即脇下拘急而痛。其人嗇嗇惡寒也。

夫中寒家。喜欠。其人清涕出。發熱。色和者。善嚏。

中寒。其人下利。以裏虛也。欲嚏不能。此人肚中寒。

夫瘦人繞脐痛。必有風冷。穀气不行。而反下之。其气必衝。不衝者。心下則痞也。

病腹滿。發熱十日。脈浮而數。饮食如故。厚朴七物湯主之。

腹中寒气。雷鳴。切痛。胸脇逆滿。嘔吐。附子粳米湯主之。

痛而闭者。厚朴三物湯主之。

按之心下滿痛者。此为実也。当下之。宜大柴胡湯主之。

腹滿不減。減不足言。当須下之。宜大承气湯。

心胸中大寒痛。嘔。不能饮食。腹中寒。上衝皮起。出見有頭足。上下痛而不可觸近。大建中湯主之。

脇下偏痛。發熱。其脈緊弦。此寒也。以溫藥下之。宜大黄附子湯。

寒气厥逆。赤丸主之。

腹痛。脈弦而緊。弦則衛气不行。即惡寒。緊則不欲食。邪正相摶。即为寒疝。寒疝遶脐痛。若發則白汗出。手足厥冷。其脈沈弦者。大烏頭煎主之。

寒疝腹中痛。及脇痛裏急者。当歸生薑羊肉湯主之。

寒疝。腹中痛。逆冷。手足不仁。若身疼痛。灸刺诸藥不能治。抵当烏頭桂枝湯主之。

其脈數而緊乃弦。狀如弓弦。按之不移。脈數弦者。当下其寒。脈緊大而遲者。必心下堅。脈大而緊者。陽中有陰。可下之。

问曰。人病有宿食。何以別之。
師曰。寸口脈浮而大。按之及濇。尺中亦微而濇。故知有宿食。大承气湯主之。

脈數而滑者。実也。此有宿食。下之愈。宜大承气湯。

下利。不欲食者。有宿食也。当下之。宜大承气湯。

宿食在上脘。当吐之。宜瓜蒂散。

脈緊如轉索无常者。有宿食也。

脈緊。頭痛。風寒。腹中有宿食不化也。

★五臓風寒積聚

◯金匱所論诸雜病。此篇最为難曉

肺中風者。口燥而喘。身運而重。冒而肿脹。

◯運即眩晕之晕。喘为肺臟疾患必見之证。身運而重及冒。皆因碳氧之交換不足所致。乃呼吸障礙之结果。肿脹則𣝪血性水肿也。此條頗似肺气肿之证。(金匱要略今釋)

肺中寒。吐濁涕。

肺死臓。浮之虛。按之弱如葱葉。下无根者死。

肝中風者。頭目𥆧。兩脇痛。行常傴。令人嗜甘。

肝中寒者。兩臂不举。舌本燥。喜太息。胸中痛。不得轉側。食則吐而汗出也。

肝死臓。浮之弱。按之如索不來或曲如蛇行者死。

肝著。其人当欲蹈其胸上。先未苦时。但欲饮熱。旋覆花湯主之。

心中風者。翕翕發熱。不能起。心中饥。食即嘔吐。

心中寒者。其人苦病心如噉蒜狀。劇者心痛徹背。背痛徹心。譬如蠱注。其脈浮者。自吐乃愈。

心傷者。其人勞倦。即頭面赤而下重。心中痛而自煩。發熱。当脐跳。其脈弦。此为心臓傷所致也。

心死臓。浮之実如麻豆。按之益躁疾者死。

邪哭使魂魄不安者。血气少也。血气少者屬於心。心气虛者。其人則畏。合目欲眠。夢远行而精神離散。魂魄妄行。陰气衰者为癲。陽气衰者为狂。

脾中風者。翕翕發熱。形如醉人。腹中煩重。皮目𥆧𥆧而短气。

脾死臓。浮之大堅。按之如覆盆潔潔。狀如搖者死。

趺陽脈浮而濇。浮則胃气強。濇則小便數。浮濇相摶。大便則堅。其脾为约。麻子仁丸主之。

腎著之病。其人身体重。腰中冷。如坐水中。形如水狀。反不渴。小便自利。饮食如故。病屬下焦。身勞汗出。衣裏冷溼。久久得之。腰以下冷痛。腹重如带五千錢。乾薑苓术湯主之。

腎死臓。浮之堅。按之亂如轉丸。益下入尺中者死。

问曰。三焦竭部。上焦竭善噫。何谓也。
師曰。上焦受中焦气未和。不能消穀。故能噫耳。下焦竭。即遺溺失便。其气不和。不能自禁制。不須治。久則愈。

師曰。熱在上焦者。因欬为肺痿。熱在中焦者則为堅。熱在下焦者則尿血。亦令淋祕不通。大腸有寒者多鶩溏。有熱者便腸垢。小腸有寒者。其人下重便血。有熱者必痔。

问曰。病有積。有聚。有䅽气。何谓也。
師曰。積者。臓病也。终不移。聚者。腑病也。發作有时。展轉痛移。为可治。䅽气者。脇下痛。按之則愈。復發为䅽气。诸積大法。脈來细而附骨者。乃積也。寸口。積在胸中。微出寸口。積在喉中。𨳡上。積在脐傍。上𨳡上。積在心下。微下𨳡。積在少腹。尺中。積在气衝。脈出左。積在左。脈出右。積在右。脈兩出。積在中央。各以其部処之。

★痰饮欬嗽

问曰。夫饮有四。何谓也。
師曰。有痰饮。有懸饮。有溢饮。有支饮。

问曰。四饮何以为異。
師曰。其人素盛今瘦。水走腸间。瀝瀝有声。谓之痰饮。饮後水流在脇下。欬唾引痛。谓之懸饮。饮水流行。歸於四肢。当汗出而不汗出。身体疼重。谓之溢饮。欬逆倚息。短气不得臥。其形如肿。谓之支饮。

水在心。心下堅築。短气。惡水。不欲饮。

水在肺。吐涎沫。欲饮水。

水在脾。少气身重。

水在肝。脇下支滿。嚏而痛。

水在腎。心下悸。

夫心下有留饮。其人背寒冷如手大。

留饮者。脇下痛。引缺盆。欬嗽則辄已。

胸中有留饮。其人短气而渴。四肢歷節痛。脈沈者。有留饮。

膈上病痰。滿。喘。欬。吐。發則寒熱。背痛。腰疼。目泣自出。其人振振身𥆧劇。必有伏饮。

夫病人饮水多。必暴喘滿。凡食少饮多。水停心下。甚者則悸。微者短气。

脈雙弦者。寒也。皆大下後善虛。脈偏弦者。饮也。

肺饮不弦。但苦喘短气。

支饮。亦喘而不能臥。加短气。其脈平也。

病痰饮者。当以溫藥和之。

心下有痰饮。胸脇支滿。目胘。苓桂术甘湯主之。

夫短气。有微饮。当從小便去之。苓桂术甘湯主之。腎气丸亦主之。

病者脈伏。其人欲自利。利反快。雖利。心下續堅滿。此为留饮欲去故也。甘遂半夏湯主之。

脈浮而细滑。傷饮。

脈弦數。有寒饮。冬夏難治。

脈沈而弦者。懸饮内痛。

病懸饮者。十棗湯主之。

病溢饮者。当發其汗。大青龙湯主之。小青龙湯亦主之。

膈间支饮。其人喘滿。心下痞堅。面色黎黑。其脈沈緊。得之數十日。医吐下之不愈。术防己湯主之。虛者即愈。実者三日復發。復与不愈者。宜木防己湯去石膏加茯苓芒硝湯主之。

心下有支饮。其人苦冒眩。澤瀉湯主之。

支饮。胸滿者。厚朴大黄湯主之。

支饮。不得息。葶藶大棗瀉肺湯主之。

嘔家本渴。渴者。为欲解。今反不渴。心下有支饮故也。小半夏湯主之。

腹滿。口舌乾燥。此腸间有水气。己椒藶黄丸主之。

卒嘔吐。心下痞。膈间有水。眩悸者。半夏加茯苓湯主之。

假令瘦人脐下有悸。吐涎沫而癲眩。此水也。五苓散主之。

欬家。其脈弦。为有水。十棗湯主之。

夫有支饮家。欬煩。胸中痛者。不卒死。至一百日[或]一歲。宜十棗湯。

久欬數歲。其脈弱者可治。実大數者死。其脈虛者必苦冒。其人本有支饮在胸中故也。治屬饮家。

欬逆倚息不得臥。小青龙湯主之。

青龙湯下已。多唾。口燥。寸脈沈。尺脈微。手足厥逆。气從少腹上衝胸咽。手足痹。其面翕熱如醉狀。因復下流陰股。小便難。时復冒者。与茯苓桂枝五味甘草湯。治其气衝。

衝气即低。而反更欬。胸滿者。用桂苓五味甘草湯。去桂加生薑。细辛。以治其欬滿。

欬滿即止而更復渴。衝气復發者。以细辛。乾薑为熱藥也。服之当遂渴而渴反止者。为支饮也。支饮者。法当冒。冒者必嘔。嘔者復内半夏。以去其水。

水去。嘔止。其人形肿者。加杏仁主之。其证應内麻黄。以其人遂痹。故不内之。若逆而内之者。必厥。所以然者。以其人血虛。麻黄發其陽故也。

若面熱如醉。此为胃熱上衝熏其面。加大黄以利之。

先渴後嘔。为水停心下。此屬饮家。小半夏茯苓湯主之。

★消渴小便[不]利淋

厥陰之为病。消渴。气上衝心。心中疼熱。饥而不欲食。食即吐。下之不肯止。

寸口脈浮而遲。浮即为虛。遲即为勞。虛則衛气不足。勞則荣气竭。跌陽脈浮而數。浮即为气。數即消穀而大堅。气盛則溲數。數數即堅。堅數相摶。即为消渴。

男子消渴。小便反多。以饮一斗。小便一斗。腎气丸主之。

脈浮。小便不利。微熱。消渴者。宜利小便。發汗。五苓散主之。

渴欲饮水。水入則吐者。名曰水逆。五苓散主之。

渴欲饮水不止者。文蛤散主之。

淋之为病。小便如粟狀。少腹弦急。痛引脐中。

趺陽脈數。胃中有熱。即消穀引食。大便必堅。小便即數。

淋家不可發汗。發汗則必便血。

小便不利者。有水气。其人苦渴。栝樓瞿麥丸主之。

小便不利。蒲灰散主之。滑石白魚散。茯苓戎鹽湯並主之。

渴欲饮水。口乾舌燥者。白虎加人参湯主之。

脈浮。發熱。渴欲饮水。小便不利者。豬苓湯主之。

★水气

師曰。病有風水。有皮水。有正水。有石水。有黄汗。風水。其脈自浮。外证骨節疼痛。惡風。皮水。其脈亦浮。外证胕肿。按之沒指。不惡風。其腹如鼓。不渴。当發其汗。正水。其脈沈遲。外证自喘。石水。其脈自沈。外证腹滿。不喘。黄汗。其脈沈遲。身發熱。胸滿。四肢頭面肿。久不愈。必致癰膿。

脈浮而洪。浮則为風。洪則为气。風气相摶。則为癮疹。身体为痒。痒[者]为泄風。久[久]为痂癩。

*脈浮而洪。浮則为風。洪則为气。風气相摶。風強則为癮疹。身体为痒。痒为泄風。久为痂癩。气強則为水。難以俛仰。風气相擊。身体洪肿。汗出則愈。惡風則虛。此为風水。不惡風者。小便通利。上焦有寒。其口多涎。此为黄汗。(金匱)

*脈浮而大。浮为風虛。大为气強。風气相摶。必成癮疹。身体为痒。痒者名泄風。久久为痂癩。(平脈法)

寸口脈沈滑者。中有水气。面目肿大。有熱。名曰風水。視人之目窠上微擁。如新臥起狀。其頸脈動。时时欬。按其手足上。陷而不起者。風水。

太陽病。脈浮而緊。法当骨節疼痛。反不痛。身体反重而痠。其人不渴。汗出即愈。此为風水。惡寒者。此为極虛。發汗得之。渴而不惡寒者。此为皮水。身肿而冷。狀如周痹。胸中窒。不能食。反聚痛。暮躁不得眠。此为黄汗。痛在骨節。欬而喘。不渴者。此为脾脹。其狀如肿。發汗即愈。然诸病此者。渴而下利。小便數者。皆不可發汗。

◯太陽有寒則脈緊骨疼。有溼則脈濡身重。有風則脈浮体痠。此明辨也。今得傷寒脈而骨節不疼。身体反重而痠。即非傷寒。乃風水外勝也。風水在表而非裏。故不渴。風固当汗。水在表者亦宜汗。故曰汗出即愈。然必气盛而実者。汗之乃愈。不然則其表益虛。風水雖解。而惡寒轉增矣。故曰。惡寒者。此为極虛。發汗得之。若其渴而不惡寒者。則非病風而獨病水。不在皮外而在皮中。視風水为較深矣。其证身肿而冷。狀如周痹。周痹为寒溼痹其陽。皮水为水气淫於膚也。胸中窒。不能食者。寒襲於外而气窒於中也。反聚痛。暮躁不得眠者。熱为寒𣝪而寒甚於暮也。寒溼外淫。必流𨳡節。故曰此为黄汗。痛在骨節也。其欬而喘。不渴者。水寒傷肺。气攻於表。有如肿病。而実同皮水。故曰發汗則愈。然此诸病。若其人渴而下利。小便數者。則不可以水气当汗而概發之也。仲景丁寧之意。豈非慮人之津气先亡耶。或问。前二條云。風水外证骨節疼。此云骨節反不疼。身体反重而痠。前條云皮水不渴。此云渴。何也。曰。風与水合而成病。其流注𨳡節者。則为骨節疼痛。其侵淫肌体者。則骨節不疼而身体痠重。由所傷之処不同故也。前所云皮水不渴者。非言皮水本不渴也。谓腹如鼓而不渴者。病方外盛而未入里。猶可發其汗也。此所谓渴而不惡寒者。所以別於風水之不渴而惡風也。程氏曰。水气外留於皮。内薄於肺。故令人渴。是也。(金匱要略心典)

皮水者。一身面目洪肿。其脈沈。小便不利。故令病水。假如小便自利。此亡津液。故令渴也。越脾加术湯主之。

趺陽脈当伏。今反緊。本自有寒。疝瘕。腹中痛。医反下之。下之即胸滿短气。

趺陽脈当伏。今反數。本自有熱。消穀。小便數。今反不利。此欲作水。

寸口脈浮而遲。浮脈則熱。遲脈則潛。熱潛相摶。名曰沈。趺陽脈浮而數。浮脈即熱。數脈即止。熱止相摶。名曰伏。沈伏相摶。名曰水。沈則络脈虛。伏則小便難。虛難相摶。水走皮膚。即为水矣。

寸口脈弦而緊。弦則衛气不行。即惡寒。水不沾流。走於腸间。少陰脈緊而沈。緊則为痛。沈則为水。小便即難。脈得诸沈。当責有水。身体肿重。水病脈出者死。夫水病人。目下有臥蠶。面目鲜澤。脈伏。其人消渴。病水腹水。小便不利。其脈沈绝者。有水。可下之。

问曰。病下利後。渴饮。小便不利。腹滿因肿者。何也。
答曰。此法当病水。若小便自利及汗出者。自当愈。

心水者。其身重而少气。不得臥。煩而燥。其人陰肿。

肝水者。其腹大不能自轉則。脇下腹痛。时时津液微生。小便續通。

肺水者。其身肿。小便難。时下鴨溏。

脾水者。其腹大。四肢苦重。津液不生。但若少气。小便難。

腎水者。其腹大。脐肿腰痛。不得溺。陰下溼如牛鼻上汗。其足逆冷。面反瘦。

師曰。诸有水者。腰以下肿。当利小便。腰以上肿。当發汗乃愈。

師曰。寸口脈沈而遲。沈則为水。遲則为寒。寒水相摶。趺陽脈伏。水穀不化。脾气衰則鶩溏。胃气衰則身肿。少陽脈卑。少陰脈细。男子則小便不利。婦人則經水不通。經为血。血不利則为水。名曰血分。

问曰。病者苦水。面目身体四肢皆肿。小便不利。脈之不言水。反言胸中痛。气上衝咽。狀如炙肉。当微欬喘。審如師言。其脈何類。
師曰。寸口脈沈而緊。沈为水。緊为寒。沈緊相摶。结在𨳡元。始时当微。年盛不覚。陽衰之後。荣衛相干。陽損陰盛。结寒微動。腎气上衝。喉咽塞噎。脇下急痛。医以为留饮而大下之。气擊不去。其病不除。後重吐之。胃家虛煩。咽燥欲饮水。小便不利。水穀不化。面目手足浮肿。又与葶藶丸下水。当时如小差。食饮過度。肿復如前。胸脇苦痛。象苦奔㹠。其水揚溢。則浮欬喘逆。当先攻擊衛气令止。乃治欬。欬止。其喘自差。先治新病。病当在後。

風水。脈浮。身重。汗出。惡風者。防己黄芪湯主之。腹痛加芍藥。

風水。惡風。一身悉肿。脈浮。不渴。續自汗出。无大熱。越脾湯主之。

皮水为病。四肢肿。水气在皮膚中。四肢聶聶動者。防己茯苓湯主之。

裏水。越脾加术湯主之。甘草麻黄湯亦主之。

水之为病。其脈沈小。屬少陰。浮者为風。无水。虛脹者为气。水。發其汗即已。脈沈者。宜麻黄附子湯。浮者。宜杏子湯。

厥而皮水者。蒲灰散主之。

问曰。黄汗之为病。身体肿。發熱。汗出而渴。狀如風水。汗沾衣。色正黄如檗汁。脈自沈。何從得之。
師曰。以汗出入水中浴。水從汗孔入得之。宜芪芍桂酒湯主之。

黄汗之病。兩脛自冷。假令發熱。此屬歷節。食已汗出。又身常暮盜汗出者。此勞气也。若汗出已。反發熱者。久久其身必甲错。發熱不止者。必生惡瘡。若身重汗出已。辄輕者。久久必身𥆧。即胸中痛。又從腰以上必汗出。不无汗。腰髖弛痛。如有物在皮中狀。劇者不能食。身疼重。煩躁。小便不利。为黄汗。桂枝加黄芪湯主之。

師曰。寸口脈遲而濇。遲則为寒。濇为血不足。趺陽脈微而遲。微則为气。遲則为寒。寒气不足。則手足逆冷。手足逆冷。則荣衛不利。荣衛不利。則腹滿脇鳴相逐。气轉膀胱。荣衛俱勞。陽不通即身冷。气不通即骨痛。陽前通則惡寒。陰前通則痹不仁。陰陽相得。其气乃行。大气一轉。其气乃散。実則失气。虛則遺尿。名曰气分。

气分。心下堅。大如盤。邊如旋杯。水饮所作。桂枝去芍藥加麻辛附子湯主之。

心下堅。大如盤。邊如旋盤。水饮所作。枳术湯主之。

★黄疸

寸口脈浮而缓。浮則为風。缓則为痹。痹非中風。四肢苦煩。脾色必黄。瘀熱以行。

趺陽脈緊而數。數則为熱。熱則消穀。緊則为寒。食即为滿。尺脈浮为傷腎。趺陽脈緊为傷脾。風寒相摶。食穀即眩。穀气不消。胃中苦濁。濁气下流。小便不通。陰被其寒。熱流膀胱。身体𥁞黄。名曰穀疸。
額上黑。微汗出。手足中熱。薄暮即發。膀胱急。小便自利。名曰女勞疸。腹如水狀。不治。心中懊憹而熱。不能食。时欲吐。名曰酒疸。

陽明病。脈遲者。食難用饱。饱則發煩。頭眩。小便必難。此欲作穀疸。雖下之。腹滿如故。所以然者。脈遲故也。

夫病酒黄疸。必小便不利。其候心中熱。足下熱。是其证也。

酒黄疸者。或无熱。靖言了[了]。腹滿。欲吐。鼻燥。其脈浮者。先吐之。沈弦者。先下之。

酒疸。心中熱。欲嘔者。吐之愈。

酒疸。下之。久久为黑疸。目青。面黑。心中如噉蒜虀狀。大便正黑。皮膚爪之不仁。其脈浮弱。雖黑。微黄。故知之。

師曰。病黄疸。發熱。煩喘。胸滿。口燥者。以病發时火劫其汗。兩熱所得。然黄家所得。從溼得之。一身𥁞發熱而黄。肚熱。熱在裏。当下之。

脈沈。渴欲饮水。小便不利者。皆發黄。

腹滿。舌痿黄。躁不得睡。屬黄家。

黄疸之病。当以十八日为期。治之十日以上差。反劇。为難治。

疸而渴者。其疸難治。疸而不渴者。其疸可治。發於陰部。其人必嘔。[發於]陽部。其人振寒而發熱也。

穀疸之为病。寒熱不食。食即頭眩。心胸不安。久久發黄。为穀疸。茵陈湯主之。

黄家。日晡所發熱。而反惡寒。此为女勞得之。膀胱急。少腹滿。身𥁞黄。額上黑。足下熱。因作黑疸。其腹脹如水狀。大便必黑。时溏。此女勞之病。非水也。腹滿者難治。硝石礬石散主之。

酒黄疸。心中懊憹。或熱痛。梔子大黄湯主之。

诸病黄家。但利其小便。假令脈浮。当以汗解之。宜桂枝加黄芪湯主之。

诸黄。豬膏髮煎主之。

黄疸病。茵陈五苓散主之。

黄疸。腹滿。小便不利而赤。自汗出。此为表和裏実。当下之。宜大黄硝石湯。

黄疸病。小便色不變。欲自利。腹滿而喘。不可除熱。熱除必噦。噦者。小半夏湯主之。

诸黄。腹痛而嘔者。宜柴胡湯。

男子黄。小便自利。当与虛勞小建中湯。

★驚悸吐衄下血胸滿瘀血

寸口脈動而弱。動即为驚。弱即为悸。

師曰。夫脈浮。目睛晕黄。衄未止。晕黄去。目睛急了。知衄今止。
又曰。從春至夏衄者太陽。從秋至冬衄者陽明。

衄家不可汗。汗出必額上陷。脈緊急。直視不能眴。不得眠。

病人面无色。无寒熱。脈沈弦者衄。浮弱。手按之绝者。下血。煩欬者。必吐血。

夫吐血。欬逆上气。其脈數而有熱。不得臥者死。

夫酒客。欬者。必致吐血。此因極饮過度所致也。

寸口脈弦而大。弦則为減。大則为芤。減則为寒。芤則为虛。寒虛相擊。此名曰革。婦人則半產漏下。男子則亡血。

亡血不可發其表。汗出則寒慄而振。

病人胸滿。唇痿舌青。口燥。但欲嗽水。不欲嚥。无寒熱。脈微大來遲。腹不滿。其人言我滿。为有瘀血。

病者如熱狀。煩滿。口乾燥而渴。其脈反无熱。此为陰狀。是瘀血也。当下之。

火邪者。桂枝去芍藥加蜀漆牡蛎龙骨救逆湯主之。

心下悸者。半夏麻黄丸主之。

吐血不止者。柏葉湯主之。

下血。先便後血。此远血也。黄土湯主之。

下血。先血後便。此近血也。赤小豆当歸散主之。

心气不足。吐血。衄血。瀉心湯主之。

★嘔吐噦下利

夫嘔家有癰膿。不可治嘔。膿𥁞自愈。

先嘔卻渴者。此为欲解。先渴卻嘔者。为水停心下。此屬饮家。嘔家本渴。今反不渴者。以心下有支饮故也。此屬支饮。

问曰。病人脈數。數为熱。当消數引食。而反吐者。何也。
師曰。以發其汗。令陽微。膈气虛。脈乃數。數为客熱。不能消穀。胃中虛冷故也。脈弦者虛也。胃气无馀。朝食暮吐。變为胃反。寒在於上。医反下之。令脈反弦。故名曰虛。

寸口脈微而數。微則无气。无气則荣虛。荣虛則血不足。血不足則胸中冷。

趺陽脈浮而濇。浮則为虛。虛則傷脾。脾傷則不磨。朝食暮吐。暮食朝吐。宿穀不化。名曰胃反。脈緊而濇。其病難治。

病人欲吐者。不可下之。

噦而腹滿。視其前後。知何部不利。利之即愈。

嘔而胸滿者。茱萸湯主之。

乾嘔。吐涎沫。頭痛者。茱萸湯主之。

嘔而腸鳴。心下痞者。半夏瀉心湯主之。

乾嘔而利者。黄芩加半夏生薑湯主之。

诸嘔吐。穀不得下者。小半夏湯主之。

嘔吐而病在膈上。後思水者解。急与之。思水者。豬苓散主之。

嘔而脈弱。小便復利。身有微熱。見厥者難治。四逆湯主之。

嘔而發熱者。小柴胡湯主之。

胃反。嘔吐者。大半夏湯主之。

食已即吐者。大黄甘草湯主之。

胃反。吐而渴。欲饮水者。茯苓澤瀉湯主之。

吐後。渴欲得水而貪饮者。文蛤湯主之。兼主微風。脈緊。頭痛。

乾嘔。吐逆。吐涎沫。半夏乾薑散主之。

病人胸中似喘不喘。似嘔不嘔。似噦不噦。徹心中憤憤然无奈。生薑半夏湯主之。

乾嘔。噦。若手足厥者。橘皮湯主之。

噦逆者。橘皮竹茹湯主之。

夫六腑气绝於外者。手足寒。上气腳缩。五臓气绝於内者。利不禁。下甚者。手足不仁。

下利。脈沈弦者。下重。脈大者。为未止。脈微弱數者。为欲自止。雖發熱。不死。

下利。手足厥[冷]。无脈。[当灸其厥陰。]灸之不溫[而脈不還]。反微喘者死。少陰負跌陽者为順。362

*下利。手足厥冷。无脈者。灸之不溫。若脈不還。反微喘者死。少陰負趺陽者。为順也。(金匱)

下利。有微熱而渴。脈弱者。今自愈。

下利。脈數。有微熱。汗出。今自愈。设脈緊。为未解。

下利。脈數而渴者。今自愈。设不差。必清膿血。以有熱故也。

下利。脈反弦。發熱身汗者。自愈。

下利气者。当利其小便。

下利。寸脈反浮數。尺中自濇者。必清膿血。

下利清穀。不可攻其表。汗出必脹滿。

下利。脈沈而遲。其人面少赤。身有微熱。下利清穀者。必𣝪冒。汗出而解。病人必微熱。所以然者。其面戴陽。下虛故也。

下利後。其脈绝。手足厥[冷]。晬时脈還。手足溫者生。不還[不溫]者死。368

*下利後脈绝。手足厥冷。晬时脈還。手足溫者生。脈不還者死。(金匱)

下利。腹脹滿。身体疼痛者。先溫其裏。乃攻其表。溫裏宜四逆湯。攻表宜桂枝湯。

下利。三部脈皆平。按之心下堅者。急下之。宜大承湯。

下利。脈遲而滑者。実也。利未欲止。急下之。宜大承气湯。

下利。脈反滑者。当有所去。下乃愈。宜大承气湯。

下利[已]差。至其[年月日]时復發。此为病不𥁞。当復下之。宜[大]承气湯。

*下利已差。至其年月日时復發者。以病不𥁞故也。当下之。宜大承气湯。(金匱)

下利。谵语者。有燥屎也。小承气湯主之。

下利。便膿血者。桃花湯主之。

熱利下重者。白頭翁湯主之。

下利後更煩。按之心下濡者。为虛煩也。梔子豉湯主之。

下利清穀。裏寒外熱。汗出而厥者。通脈四逆湯主之。

下利。肺痛。紫参湯主之。

气利。诃梨勒散主之。

★瘡癰腸癰浸淫

诸浮數脈。應当發熱。而反洒淅惡寒。若有痛処。当發其癰。

師曰。诸癰肿。欲知有膿无膿。以手掩肿上。熱者为有膿。不熱者为无膿。

腸癰之为病。其身甲错。腹皮急。按之濡。如肿狀。腹无積聚。身无熱。脈數。此为腸内有癰膿。薏苡附子敗醬散主之。

腸癰者。少腹肿痞。按之即痛如淋。小便自调。时时發熱。自汗出。復惡寒。其脈遲緊者。膿未成。可下之。当有血。脈洪數者。膿已成。不可下也。大黄牡丹湯主之。

问曰。寸口脈浮微而濇。然当亡血。若汗出。设不汗者云何。
答曰。若身有瘡。被刀斧所傷。亡血故也。

病金瘡。王不留行散主之。

浸淫瘡。從口流向四肢者。可治。從四肢流來入口者。不可治。

浸淫瘡。黄连粉主之。

★趺蹶手指臂肿轉筋陰狐疝蛔虫

師曰。病趺蹶。其人但能前。不能卻。刺腨入二寸。此太陽經傷也。

病人常以手指臂肿動。此人身体𥆧𥆧者。蔾蘆甘草湯主之。

轉筋之为病。其人臂腳直。脈上下行。微弦。轉筋入腹者。雞屎白散主之。

问曰。病腹痛有虫。其脈何以別之。
師曰。腹中痛。其脈当沈。若弦。反洪大。故有蛔虫。

蛔虫之为病。令人吐涎。心痛。發作有时。毒藥不止。甘草粉蜜湯主之。

蛔厥者。当吐蛔。令病者靜。而復时煩。此为臓寒。蛔上入膈。故煩。須臾復止。得食而嘔。又煩者。蛔闻食臭出。其人当自吐蛔。

蛔厥者。烏梅丸主之。

★婦人妊娠病

師曰。婦人得平脈。陰脈小弱。其人渴。不能食。无寒熱。名妊娠。桂枝湯主之。於法六十日当有此证。设有医治逆者。卻一月。加吐下者。則绝之。

婦人宿有癥病。經斷未及三月。而得漏下不止。胎動在脐上者。为癥痼害。妊娠六月動者。前三月經水利时胎。下血者。後斷三月衃也。所以血不止者。其癥不去故也。当下其癥。桂枝茯苓丸主之。

婦人懷娠六七月。脈弦發熱。其胎愈脹。腹痛惡寒者。少腹如扇。所以然者。子臓𫔭故也。当以附子湯溫其臓。

師曰。婦人有漏下者。有半產後因續下血都不绝者。有妊娠下血者。假令妊娠腹中痛。为胞阻。膠艾湯主之。

婦人懷娠。腹中㽲痛。当歸芍藥散主之。

妊娠。嘔吐不止。乾薑人参半夏丸主之。

妊娠。小便難。饮食如故。当歸貝母苦参丸主之。

妊娠。有水气。身重。小便不利。洒淅惡寒。起即頭眩。葵子茯苓散主之。

婦人妊娠。宜常服当歸散主之。

妊娠養胎。白术散主之。

婦人傷胎。懷身。腹滿。不得小便。從腰以下重。如有水气狀。懷身七月。太陰当養不養。以心气実。当刺瀉勞宮及𨳡元。小便微利則愈。

★婦人產後病

问曰。新產婦人有三病。一者病痙。二者病𣝪冒。三者大便難。何谓也。
師曰。新產血虛。多汗出。喜中風。故令病痙。亡血復汗。寒多。故令𣝪冒。亡津液。胃燥。故大便難。

產婦𣝪冒。其脈微弱。不能食。大便反堅。但頭汗出。所以然者。血虛而厥。厥而必冒。冒家欲解。必大汗出。以血虛下厥。孤陽上出。故頭汗出。所以產婦喜汗出者。亡陰血虛。陽气獨盛。故当汗出。陰陽乃復。大便堅。嘔不能食。小柴胡湯主之。

病解能食。七八日更發熱者。此为胃実。大承气湯主之。

產後腹中疼痛。当歸生薑羊肉湯主之。并治腹中寒疝。虛勞不足。

產後腹痛。煩滿不得臥。枳実芍藥散主之。

師曰。產婦腹痛。法当以枳実芍藥散。假令不愈者。此为腹中有乾血著脐下。宜下瘀血湯主之。亦主經水不利。

產後七八日。无太陽证。少腹堅痛。此惡露不𥁞。大便。煩躁發熱。切脈微実。再倍發熱。日晡时煩躁者。不食。食則谵语。至夜即愈。宜大承气湯主之。熱在裏。结在膀胱也。

產後風。續之數十日不解。頭微痛。惡寒。时时有熱。心下闷。乾嘔。汗出。雖又。陽旦证續在耳。可与陽旦湯。

產後中風。發熱。面正赤。喘而頭痛。竹葉湯主之。

婦人乳中虛。煩亂。嘔逆。安中益气。竹皮大丸主之。

產後下利。虛極。白頭翁加甘草阿膠湯主之。

★婦人雜病

婦人中風七八日。續得寒熱。發作有时。經水適斷。此为熱入血室。其血必结。故使如瘧狀。發作有时。小柴胡湯主之。144

婦人傷寒。發熱。經水適來。晝日了了。暮則谵语。如見鬼狀。此为熱入血室。无犯胃气。及上二焦。必当自愈。145

婦人中風。發熱。惡寒。經水適來。得之七八日。熱除。脈遲。身涼。胸脇下滿。如结胸狀。其人谵语。此为熱入血室。当刺期门。隨其虛実而取之。143

陽明病。下血。谵语者。此为熱入血室。但頭汗出。当刺期门。隨其実而瀉之。濈然汗出者愈。

婦人咽中如有炙臠。半夏厚朴湯主之。

婦人臓躁。喜悲傷。欲哭。象如神靈所作。數欠伸。甘麥大棗湯主之。

婦人吐涎沫。医反下之。心下即痞。当先治其吐涎沫。小青龙湯主之。涎沫止。乃治痞。瀉心湯主之。

婦人之病。因虛。積冷。结气。为诸經水斷绝。至有歷年。血寒積结。胞门寒傷。經络疑堅。在上嘔吐涎唾。久成肺癰。形体損分。在中盤结。繞脐寒疝。或兩脇疼痛。与臓相连。或结熱中。痛在𨳡元。脈數无瘡。肌若魚鱗。时著男子。非止女身。在下未多。經候不勻。令陰掣痛。少腹惡寒。或引腰脊。下根气街。气衝急痛。膝脛疼煩。奄忽眩冒。狀如厥癲。或有憂慘。悲傷多嗔。此皆带下。非有鬼神。久則羸瘦。脈虛多寒。三十六病。千變万端。審脈陰陽。虛実緊弦。行其针藥。治危得安。其雖同病。脈各異源。子当辩记。勿谓不然。

问曰。婦人年五十所。病下利。數十日不止。暮即發熱。少腹裏急。腹滿。手掌煩熱。唇口乾燥。何也。
師曰。此病屬带下。何以故。曾經半產。瘀血在少腹不去。何以知之。其证唇口乾燥。故知之。当以溫經湯主之。

带下經水不利。少腹滿痛。經一月再見者。土瓜根散主之。

寸口脈弦而大。弦則为減。大則为芤。減則为寒。芤則为虛。寒虛相摶。此名曰革。婦人則半產漏下。旋覆花湯主之。

婦人陷經。漏下黑不解。膠薑湯主之。

婦人少腹滿如敦狀。小便微難而不渴。生後者。此为水与血俱结在血室也。大黄甘遂湯主之。

婦人經水不利下。抵当湯主之。

婦人經水闭不利。臓堅癖不止。中有乾血。下白物。礬石丸主之。

婦人六十二种風。及腹中血气刺痛。红藍花酒主之。

婦人腹中诸疾痛。当歸芍藥散主之。

婦人腹中痛。小建中湯主之。

问曰。婦人病。饮食如故。煩熱不得臥而反倚息者。何也。
師曰。此名轉胞。不得溺也。以胞絲了戾。故致此病。但利小便則愈。宜腎气丸主之。

少陰脈滑而數者。陰中即生瘡。陰中蝕瘡烂者。狼牙湯洗之。

胃气下泄。陰吹而正喧。此穀气之実也。膏髮煎導之。

★辨脈法

问曰。脈有陰陽。何谓也。答曰。凡脈大。浮。數。動。滑。此名陽也。脈沈。濇。弱。弦。微。此名陰也。凡陰病見陽脈者生。陽病見陰脈者死。

问曰。脈有陽结陰结者。何以別之。答曰。其脈[自]浮而數。能食。不大便。名曰陽结也。期十七日当劇。其脈[自]沈而遲。不能食。身体重。大便反堅。名曰陰结。期十四日当劇。

*宋本「不大便」下有「此为実」三字。

问曰。病有洒淅惡寒而復發熱者何。答曰。陰脈不足。陽往從之。陽脈不足。陰往乘之。[问曰。]何谓陽不足。答曰。假令寸口脈微。为陽不足。陰气上入陽中則洒淅惡寒。[问曰。]何谓陰不足。答曰。尺脈弱为陰不足。陽气下陷入陰中則發熱。

陽脈浮。陰脈弱。則血虛。血虛則筋急也。

*「筋急」敦煌甲本作「傷筋」，脈經作「筋傷」。

*脈陽浮陰濡而弱。弱則血虛。血虛則傷筋。(敦煌甲)

其脈沈者。荣气微也。

其脈浮而汗出如流珠者。衛气衰也。

*其脈浮。則汗出如流珠。衛气衰。(敦煌甲)

荣气微者。加燒针則血留不行。更發熱而躁煩也。

脈霭霭如车蓋者。名曰陽结。

脈累累如順長竿者。名曰陰结。

脈聶聶如吹榆莢者。名曰散。

*「散」敦煌甲本作「數」。

脈潎潎如羹上肥者。陽气微。

*「微」玉函作「脱」。

脈縈縈如蜘蛛絲者。陽气衰。

脈绵绵如[瀉]漆之绝者。亡其血。

*「瀉」字敦煌甲本无。

脈來缓。时一止復來者。名曰结。脈來數。时一止復來者。名曰促。脈陽盛則促。陰盛則结。此皆病脈。

*「陰盛則结」敦煌甲本「结」作「缓」。

陰陽相摶。名曰動。陽動則汗出。陰動則發熱。形冷惡寒者。三焦傷也。

*「三焦傷也」敦煌甲本作「此为進」。

數脈見于𨳡上。[上下]无頭尾。如豆大。厥厥動搖者。名曰動。

*敦煌甲本无「上下」二字，「如豆大」作「大如大豆」。

陽脈浮大而濡。陰脈浮大而濡。陰脈与陽脈同等者。名曰缓。

脈浮而緊者。名曰弦。脈緊者。如轉索无常。弦者。状如弓弦。按之不移。

脈弦而大。弦則为減。大則为芤。減則为寒。芤則为虛。寒虛相摶。此名为革。婦人則半產漏下。男子則亡血失精。

问曰。病有戰而汗出。因得解者。何。答曰。脈浮而緊。按之反芤。此为本虛。故当戰而汗出。其人本虛。是以發戰。以脈浮。故当汗出而解。若脈浮而數。按之不芤。此本不虛。若欲自解。但汗出耳。不發戰也。

问曰。病有不戰而汗出解者。何。答曰。脈大而浮數。故不戰汗出而解。

问曰。病有不戰不汗出而解者。何。答曰。其脈自微。此以曾發汗。或吐。或下。或亡血。内无津液。陰陽自和。必自愈。故不戰不汗出而解。

问曰。傷寒三日。脈浮數而微。病人身涼和者。何。答曰。此为欲解。解以夜半。脈浮而解者。濈然汗出。脈數而解者。必能食。脈微而解者。必大汗出。

问曰。脈病欲知愈未愈者。何以別之。
答曰。寸口。𨳡上。尺中三処。大小浮沈遲數同等。雖有寒熱不解者。此脈陰陽为和平。雖劇当愈。

*「數」敦煌甲本作「疾」。

師曰。立夏得洪大脈。是其本位。其人病身体苦疼重者。須發其汗。若明日身不疼不重者。不須發汗。若汗濈濈自出者。明日便解矣。何以言之。立夏脈洪大。是其时脈。故使然也。四时仿此。

问曰。凡病欲知何时得。何时愈。答曰。假令夜半得病者。明日日中愈。日中得病者。夜半愈。何以言之。日中得病。夜半愈者。以陽得陰則解也。夜半得病。明日日中愈者。以陰得陽則解也。

寸口脈浮为在表。沈为在裏。數为在腑。遲为在臓。假令脈遲。此为在臓。

趺陽脈浮而濇。少陰脈如經者。其病在脾。法当下利。何以知之。若脈浮大者。气実血虛也。今趺陽脈浮而濇。故知脾气不足。胃气虛也。以少陰脈弦而浮纔見。此为调脈。故稱如經。若反滑而數者。故知当溺膿也。

*「以少陰脈弦而浮纔見」敦煌甲本作「少陰脈弦沈纔見为调」，聖惠方作「少陰脈弦而沈此为调脈」。

寸口脈浮而緊。浮則为風。緊則为寒。風則傷衛。寒則傷荣。荣衛俱病。骨節煩疼。当發其汗。

趺陽脈遲而缓。胃气如經也。趺陽脈浮而數。浮則傷胃。數則動脾。此非本病。医特下之所为也。荣衛内陷。其數先微。脈反但浮。其人必大便堅。气噫而除。何以言之。本數脈動脾。其數先微。故知脾气不治。大便堅。气噫而除。今脈反浮。其數改微。邪气獨留。心中則饥。邪熱不殺穀。潮熱發渴。數脈当遲缓。脈因前後度數如法。病者則饥。數脈不时。則生惡瘡。

師曰。病人脈微而濇者。此为医所病也。大發其汗。又數大下之。其人亡血。病当惡寒。後乃發熱。无休止时。夏月盛熱。欲著複衣。冬月盛寒。欲裸其身。所以然者。陽微則惡寒。陰弱則發熱。此医發其汗。令陽气微。又大下之。令陰气弱。五月之时。陽气在表。胃中虛冷。以陽气内微。不能勝冷。故欲著複衣。十一月之时。陽气在裏。胃中煩熱。以陰气内弱。不能勝熱。故欲裸其身。又陰脈遲濇。故知血亡血。

*「夏月」敦煌甲本及圣惠方作「五月」。

脈浮而大。心下反堅。有熱。屬臓者。攻之。不令發汗。屬腑者。不令溲數。溲數則便堅。汗多則熱愈。汗少則便難。脈遲尚未可攻。

趺陽脈微濇。少陰反堅。微則下逆。濇則躁煩。少陰堅者。便則为難。汗出在頭。穀气为下。便難者。令微溏。不令汗出。甚者遂不得便。煩逆。鼻鳴。上竭下虛。不得復通。

*此條僅玉函及敦煌甲本有。「令微溏」敦煌甲本作「愈微溏」。

脈浮而洪。身汗如油。喘而不休。水漿不下。形体不仁。乍靜乍亂。此为命绝。问曰。上脈狀如此。未知何臓先受其災。答曰。若汗出髮润。喘而不休者。肺先绝也。身如煙熏。直視搖頭者。心先绝也。脣吻反青。四肢漐習者。肝先绝也。環口黧黑。柔汗發黄者。脾先绝也。溲便遺失。狂言。目反直視者。腎先绝也。又问。未知何臓陰陽先绝。答曰。若陽气先绝。陰气後竭者。其人死。身色必青。若陰气先绝。陽气後竭者。其人死。身色必赤。腋下溫。心下熱。

*「身汗如油」玉函作「軀汗如油」，聖惠方作「身汗如沾」，敦煌甲本作「軀反如沾」。

*「喘而不休」敦煌甲本作「濡而不休」。

*「乍靜乍亂」敦煌甲本作「乍理乍亂」。

寸口脈浮大。医反下之。此为大逆。浮則无血。大則为寒。寒气相摶。則为腸鳴。医乃不知。而反饮冷水。令汗大出。水得寒气。冷必相摶。其人即饐。

趺陽脈浮。浮則为虛。浮虛相摶。故令气饐。言胃气虛竭也。脈滑則噦。此为医咎。責虛取実。守空迫血。脈浮。鼻口燥者。必衄。

*「口」宋本作「中」。

诸脈浮數。当發熱而洒淅惡寒。若有痛処。食饮如常者。畜積有膿。

脈浮而遲。面熱赤而戰愓者。六七日。当汗出而解。反發熱者。差遲。遲为无陽。不能作汗。其身必痒。

*「面熱赤而戰愓者」敦煌甲本作「面熱而赤戴陽」。

脈虛者。不可吐下發汗。其面反有熱色者。为欲解。不能汗出。其身必癢。

*此條僅玉函及敦煌甲本有。

寸口脈陰陽俱緊者。法当清邪中上。濁邪中下。清邪中上。名曰潔也。濁邪中下。名曰渾也。陰中於邪。必内慄也。表气微虛。裏气不守。故使邪中於陰。陽中於邪。必發熱。頭痛。項強。頸攣。腰痛。脛痠。所謂陽中霧露之气。故曰清邪中上。濁邪中下。陰气为慄。足膝逆冷。便溺妄出。表气微虛。裏气微急。三焦相溷。内外不通。上焦怫𣝪。臓气相熏。口烂食齦。中焦不治。胃气上衝。脾气不轉。胃中为濁。荣衛不通。血凝不流。若衛气前通者。小便赤黄。与熱相摶。因熱作使。遊於經络。出入臓腑。熱气所過。則为癰膿。若陰气前通者。陽气厥微。陰无所使。客气内入。嚏而出之。声嗢咽塞。寒厥相追。为熱所擁。血凝自下。状如豚肝。陰陽俱厥。脾气孤弱。五液注下。下焦不阖。清便下重。令便數難。脐築湫痛。命將難全。

*「臓气相熏」敦煌甲本及聖惠方作「臓气相動」。

*「令便數難」敦煌甲本及聖惠方作「大便數難」。

脈陰陽俱緊。口中气出。脣口乾燥。踡臥足冷。鼻中涕出。舌上胎滑。勿妄治也。到七日以上。其人微發熱。手足溫者。此为欲解。或到八日已上。反大發熱者。此为難治。设惡寒者。必欲嘔也。腹内痛者。必欲利也。

*「七日以上」宋本及玉函作「七日以來」。

脈陰陽俱緊。至於吐利。其脈獨不解。緊去人安。此为欲解。若脈遲。至六七日不欲食。此为晚發。水停故也。为未解。食自可者为欲解。

病六七日。手足三部脈皆至。大煩。口噤不能言。其人躁擾者。必欲解也。若脈和。其人大煩。目重。瞼内際黄者。此欲解也。

脈浮而數。浮[即]为風。數[即]为虛。風[即]为熱。虛[即]为寒。風虛相摶。則洒淅惡寒。

*玉函「洒淅惡寒」後有「而發熱也」。

趺陽脈浮而微。浮即为虛。微即汗出。

*此條僅敦煌甲本及玉函有。

脈浮而滑。浮[則]为陽。滑[則]为実。陽実相摶。其脈數疾。衛气失度。浮滑之脈數疾。發熱汗出者。此为不治。

傷寒。欬逆。上气。其脈散者死。谓其形損故也。(宋本)

*脈散。其人形損。傷寒而欬。上气者死。

★平脈法

问曰。脈有三部。陰陽相乘。荣衛血气。在人体躬。呼吸出入。上下於中。因息遊布。津液流通。隨时動作。效象形容。春弦秋浮。冬沈夏洪。察色觀脈。大小不同。一时之间。變无經常。尺寸参差。或短或長。上下乖错。或存或亡。病輒改易。進退低昂。心迷意惑。動失纪綱。願为具陳。令得分明。
師曰。子之所问。道之根源。脈有三部。尺寸及𨳡。荣衛流行。不失衡銓。腎沈心洪。肺浮肝弦。此自經常。不失銖分。出入升降。漏刻周旋。水下二刻。一周循環。当復寸口。虛実見焉。變化相乘。陰陽相干。風則浮虛。寒則牢堅。沈潛水蓄。支饮急弦。動則为痛。數則熱煩。设有不應。知變所缘。三部不同。病各異端。太過可怪。不及亦然。邪不空見。中必有姦。審察表裏。三焦別焉。知其所舍。消息诊看。料度腑臓。獨見若神。为子條记。傳与賢人。

師曰。呼吸者。脈之頭也。初持脈。來疾去遲。此出疾入遲。名曰内虛外実也。初持脈。來遲去疾。此出遲入疾。名曰内実外虛也。

问曰。上工朢而知之。中工问而知之。下工脈而知之。願闻其说。
師曰。病家人请云。病人若發熱。身体疼。病人自臥。師到。诊其脈。沈而遲者。知其差也。何以知之。表有病者。脈当浮大。今脈反沈遲。故知愈也。

假令病人云。腹内卒痛。病人自坐。師到。脈之。浮而大者。知其差也。何以知之。若裏有病者。脈当沈而细。今脈浮大。故知愈也。

師曰。病家人來请云。病人發熱。煩極。明日師到。病人向壁臥。此熱已去也。设令脈不和。処言已愈。设令向壁臥。闻師到。不驚起而盻視。若三言三止。脈之。嚥唾者。此詐病也。设令脈自和。処言汝病大重。当須服吐下藥。鍼灸數十百処乃愈。

師持脈。病人欠者。无病也。脈之呻者。病也。言遲者。風也。搖頭言者。裏痛也。行遲者。表強也。坐而伏者。短气也。坐而下一腳者。腰痛也。裏実護腹如懷卵物者。心痛也。

師曰。伏气之病。以意候之。今月之内。欲有伏气。假令舊有伏气。当須脈之。若脈微弱者。当喉中痛似傷。非喉痹也。病人云。実咽中痛。雖尔。今復欲下利。

问曰。人病恐怖者。其脈何状。
師曰。脈形如循絲累累然。其面白脱色也。

问曰。人不饮。其脈何類。
師曰。其脈自濇。脣口乾燥也。

问曰。人愧者。其脈何類。
師曰。脈浮而面色乍白乍赤。

问曰。經说脈有三菽。六菽重者。何谓也。
師曰。脈。人以指按之。如三菽之重者。肺气也。如六菽之重者。心气也。如九菽之重者。脾气也。如十二菽之重者。肝气也。按之至骨者。腎气也。假令下利。寸口。𨳡上。尺中悉不見脈。然尺中时一小見。脈再举頭者。腎气也。若見損脈來至。为難治。

问曰。脈有相乘。有縱有横。有逆有順。何也。
師曰。水行乘火。金行乘木。名曰縱。火行乘水。木行乘金。名曰横。水行乘金。火行乘木。名曰逆。金行乘水。木行乘火。名曰順也。

问曰。脈有殘賊。何谓也。
師曰。脈有弦。緊。浮。滑。沈。濇。此六者名曰殘賊。能为诸脈作病也。

问曰。脈有災怪。何谓也。
師曰。假令人病。脈得太陽。与形证相應。因为作湯。比還送湯如食頃。病人乃大吐。若下利。腹中痛。
師曰。我前來不見此证。今乃變異。是名災怪。
又问曰。何缘作此吐利。
答曰。或有舊时服藥。今乃發作。故名災怪耳。

问曰。東方肝脈。其形何似。
師曰。肝者。木也。名厥陰。其脈微弦濡弱而長。是肝脈也。肝病自得濡弱者。愈也。假令得纯弦脈者。死。何以知之。以其脈如弦直。是肝臓傷。故知死也。

[问曰。]南方心脈。其形何似。
師曰。心者。火也。名少陰。其脈洪大而長。是心脈也。心病自得洪大者。愈也。假令脈來微去大。故名反。病在裏也。脈來頭小本大者。故名覆。病在表也。上微頭小者。則汗出。下微本大者。則为𨳡格不通。不得尿。頭无汗者可治。有汗者死。

[问曰。]西方肺脈。其形何似。
師曰。肺者。金也。名大陰。其脈毛浮也。肺病自得此脈。若得缓遲者。皆愈。若得數者。則劇。何以知之。數者南方火。火剋西方金。法当癰肿。为難治也。

问曰。二月得毛浮脈。何以処言至秋当死。
師曰。二月之时。脈当濡弱。反得毛浮者。故知至秋死。二月肝用事。肝脈屬木。應濡弱。反得毛浮者。是肺脈也。肺屬金。金來剋木。故知至秋死。他皆仿此。

師曰。脈肥人責浮。瘦人責沈。肥人当沈。今反浮。瘦人当浮。今反沈。故責之。

師曰。寸脈下不至𨳡。为陽绝。尺脈上不至𨳡。为陰绝。此皆不治。決死也。若計其餘命死生之期。期以月節剋之也。

師曰。脈病人不病。名曰行尸。以无王气。卒眩仆不識人者。短命則死。人病脈不病。名曰内虛。以无穀神。雖困无苦。

问曰。翕奄沈。名曰滑。何谓也。沈为纯陰。翕为正陽。陰陽和合。故令脈滑。𨳡尺自平。陽明脈微沈。食饮自可。少陰脈微滑。滑者緊之浮名也。此为陰実。其人必股内汗出。陰下溼也。

问曰。曾为人所難。緊脈從何而來。
師曰。假令亡汗。若吐。以肺裏寒。故令脈緊也。假令欬者。坐饮冷水。故令脈緊也。假令下利。以胃中虛冷。故令脈緊也。

寸口衛气盛。名曰高。荣气盛。名曰章。高章相摶。名曰綱。衛气弱。名曰惵。荣气弱。名曰卑。惵卑相摶。名曰損。衛气和。名曰缓。荣气和。名曰遲。遲缓相摶。名曰沈。

寸口脈缓而遲。缓則陽气長。其色鲜。其顏光。其声商。毛髮長。遲則陰气盛。骨髓生。血滿。肌肉緊薄鲜堅。陰陽相抱。荣衛俱行。剛柔相摶。名曰強也。

趺陽脈滑而緊。滑者胃气実。緊者脾气強。持実擊強。痛還自傷。以手把刃。坐作瘡也。

寸口脈浮而大。浮为虛。大为実。在尺为𨳡。在寸为格。𨳡則不得小便。格則吐逆。

趺陽脈伏而濇。伏則吐逆。水穀不化。濇則食不得入。名曰𨳡格。

脈浮而大。浮为風虛。大为气強。風气相摶。必成癮疹。身体为痒。痒者名泄風。久久为痂癩。

寸口脈弱而遲。弱者衛气微。遲者荣中寒。荣为血。血寒則發熱。衛为气。气微者心内饥。饥而虛滿不能食也。

趺陽脈大而緊者。当即下利。为難治。

寸口脈弱而缓。弱者陽气不足。缓者胃气有餘。噫而吞酸。食卒不下。气填於膈上也。

趺陽脈緊而浮。浮为气。緊为寒。浮为腹滿。緊为絞痛。浮緊相摶。腸鳴而轉。轉即气動。膈气乃下。少陰脈不出。其陰肿大而虛也。

寸口脈微而濇。微者衛气不行。濇者荣气不足。荣衛不能相將。三焦无所仰。身体痹不仁。荣气不足。則煩疼。口難言。衛气虛。則惡寒數欠。三焦不歸其部。上焦不歸者。噫而酢吞。中焦不歸者。不能消穀引食。下焦不歸者。則遺溲。

趺陽脈沈而數。沈为実。數消穀。緊者病難治。

寸口脈微而濇。微者衛气衰。濇者荣气不足。衛气衰。面色黄。荣气不足。面色青。荣为根。衛为葉。荣衛俱微。則根葉枯槁。而寒慄欬逆。唾腥吐涎沫也。

趺陽脈浮而芤。浮者衛气衰。芤者荣气傷。其身体瘦。肌肉甲错。浮芤相摶。宗气衰微。四屬斷绝。

寸口脈微而缓。微者衛气疏。疏則其膚空。缓者胃气実。実則穀消而水化也。穀入於胃。脈道乃行。而入於經。其血乃成。荣盛則其膚必疏。三焦绝經。名曰血崩。

趺陽脈微而緊。緊为寒。微則为虛。微緊相摶。則为短气。

少陰脈弱而濇。弱者微煩。濇者厥逆。

趺陽脈不出。脾不上下。身冷膚堅。

少陰脈不至。腎气微。少精血。奔气促迫。上入胸膈。宗气反聚。血结心下。陽气退下。熱歸陰股。与陰相動。令身不仁。此为尸厥。当刺期门。巨阙。

寸口脈微。尺脈緊。其人虛損多汗。知陰常在。绝不見陽也。

寸口诸微亡陽。诸濡亡血。诸弱發熱。诸緊为寒。诸乘寒者。則为厥。𣝪冒不仁。以胃无穀气。脾濇不通。口急不能言。戰而慄也。

问曰。濡弱何以反適十一頭。
師曰。五臓六腑相乘。故令十一。

问曰。何以知乘腑。何以知乘臓。
師曰。诸陽浮數为乘腑。诸陰遲濇为乘臓也。

★傷寒例

陰陽大論云。春氣溫和。夏氣暑熱。秋氣清涼。冬氣冷冽。此則四時正氣之序也。冬時嚴寒。萬類深藏。君子固密。則不傷於寒。觸冒之者。乃名傷寒耳。其傷於四時之氣。皆能為病。以傷寒為毒者。以其最成殺厉之氣也。

中而即病者。名曰傷寒；不即病者。寒毒藏於肌膚。至春變為溫病。至夏變為暑病。暑病者。熱極重於溫也。是以辛苦之人。春夏多溫熱病。皆由冬時觸寒所致。非時行之氣也。

凡時行者。春時應暖而復大寒。夏時應大熱而反大涼。秋時應涼而反大熱。冬時應寒而反大溫。此非其時而有其氣。是以一歲之中。長幼之病多相似者。此則時行之氣也。

夫欲候知四时正气为病。及时行疫气之法。皆当按斗曆占之。九月霜降節後。宜漸寒。向冬大寒。至正月雨水節後。宜解也。所以谓之雨水者。以冰雪解而为雨水故也。至驚蟄二月節後。气漸和暖。向夏大熱。至秋便涼。

從霜降以後。至春分以前。凡有觸冒霜露。体中寒即病者。谓之傷寒也。九月十月。寒气尚微。为病則輕。十一月十二月。寒冽已嚴。为病則重。正月二月。寒漸將解。为病亦輕。此以冬时不调。適有傷寒之人。即为病也。其冬有非節之暖者。名曰冬溫。冬溫之毒。与傷寒大異。冬溫復有先後。更相重沓。亦有輕重。为治不同。证如後章。

從立春節後。其中无暴大寒。又不冰雪。而有人壯熱为病者。此屬春时陽气。發於冬时伏寒。變为溫病。

從春分以後至秋分節前。天有暴寒者。皆为时行寒疫也。三月四月。或有暴寒。其时陽气尚弱。为寒所折。病熱猶輕。五月六月。陽气已盛。为寒所折。病熱則重。七月八月。陽气已衰。为寒所折。病熱亦微。其病与溫及暑病相似。但治有殊耳。

十五日得一气。於四时之中。一时有六气。四六名为二十四气也。然气候亦有應至而不至。或有未應至而至者。或有至而太過者。皆成病气也。但天地動靜。陰陽鼓擊者。各正一气耳。是以彼春之暖。为夏之暑。彼秋之忿。为冬之怒。是故冬至之後。一陽爻升。一陰爻降也。夏至之後。一陽气下。一陰气上也。斯則冬夏二至。陰陽合也。春秋二分。陰陽離也。

陰陽交易。人變病焉。此君子春夏養陽。秋冬養陰。順天地之剛柔也。小人觸冒。必嬰暴疹。須知毒烈之气留在何經。而發何病。詳而取之。是以春傷於風。夏必飱泄。夏傷於暑。秋必病瘧。秋傷於溼。冬必咳嗽。冬傷於寒。春必病溫。此必然之道。可不審明之。

傷寒之病。逐日淺深。以施方治。今世人傷寒。或始不早治。或治不對病。或日數久淹。困乃告醫。醫人又不依次第而治之。則不中病。皆宜臨時消息制方。无不效也。今搜採仲景舊論。錄其证候。诊脈。声色。對病真方有神驗者。擬防世急也。

又土地溫涼。高下不同。物性剛柔。飡居亦異。是黃帝興四方之问。岐伯举四治之能。以训後賢。開其未悟者。臨病之工。宜須兩審也。

凡傷於寒則为病熱。熱雖甚不死。若兩感於寒而病者必死。

尺寸俱浮者。太陽受病也。当一二日發。以其脈上连風府。故頭項痛。腰脊強。

尺寸俱長者。陽明受病也。当二三日發。以其脈俠鼻。络於目。故身熱。目疼。鼻乾。不得臥。

尺寸俱弦者。少陽受病也。当三四日發。以其脈循脇络於耳。故胸脇痛而耳聋。此三經皆受病。未入於府者。可汗而已。

尺寸俱沈细者。太陰受病也。当四五日發。以其脈布胃中络於嗌。故腹滿而嗌乾。

尺寸俱沈者。少陰受病也。当五六日發。以其脈貫腎络於肺。繫舌本。故口燥舌乾而渴。

尺寸俱微缓者。厥陰受病也。当六七日發。以其脈循陰器络於肝。故煩滿而囊缩。此三經皆受病。已入於府。可下而已。

若兩感於寒者。一日太陽受之。即与少陰俱病。則頭痛。口乾。煩滿而渴。二日陽明受之。即与太陰俱病。則腹滿。身熱。不欲食。谵语。三日少陽受之。即与厥陰俱病。則耳聋。囊缩而厥。水漿不入。不知人者。六日死。若三陰三陽。五臓六腑皆受病。則荣衛不行。腑臓不通。則死矣。其不兩感於寒。更不傳經。不加異气者。至七日太陽病衰。頭痛少愈也。八日陽明病衰。身熱少歇也。九日少陽病衰。耳聋微闻也。十日太陰病衰。腹減如故。則思饮食。十一日少陰病衰。渴止舌乾。已而嚏也。十二日厥陰病衰。囊縱。少腹微下。大气皆去。病人精神爽慧也。若過十三日以上不间。尺寸陷者。大危。若更感異气變为他病者。当依舊壞证病而治之。

若脈陰陽俱盛。重感於寒者。變为溫瘧。陽脈浮滑。陰脈濡弱者。更遇於風。變为風溫。陽脈洪數。陰脈實大者。遇溫熱。變为溫毒。溫毒为病最重也。陽脈濡弱。陰脈弦緊者。更遇溫气。變为溫疫。以此冬傷於寒。發为溫病。脈之變证。方治如说。

凡人有疾。不时即治。隱忍冀差。以成痼疾。小兒女子。益以滋甚。时气不和。便当早言。尋其邪由。及在腠理。以时治之。罕有不愈者。患人忍之。數日乃说。邪气入藏。則難可制。此为家有患。備慮之要。

凡作湯藥。不可避晨夜。覚病須臾。即宜便治。不等早晚。則易愈矣。若或差遲。病即傳變。雖欲除治。必難为力。服藥正如方法。縱意違師。不須治之。

凡傷寒之病。多從風寒得之。始表中風寒。入裏則不消矣。未有溫覆而当不消散者。[若病]不察证治。擬欲攻之。猶当先解表。乃可下之。若表已解而内不消。大滿。大實。腹堅者。必内有燥屎。自可徐徐下之。雖經四五日。不能为害也。若[病]不宜下而強攻之。内虛熱入。[則为]協熱遂利。煩燥诸變。不可勝數。輕者困篤。重者必死。

*宋本「乃可下之」後有「若表已解而内不消。非大滿。猶生寒熱。則病不除」。

世上之士。但務彼翕習之荣。而莫見此傾危之敗。惟明者居然能護其本。近取诸身。夫何遠之有焉。

凡發汗。溫服湯藥。其方雖言日三服。若病劇不解。当促其间。可半日中𥁞三服。若与病相阻。即便有所覚。重病者。一日一夜当晬时觀之。如服一剂。病证猶在。故当復作本湯服之。至有不肯汗出。服三剂乃解。若汗不出者。死病也。

凡得时气病。至五六日。而渴欲饮水。饮不能多。不当与也。何者？以腹中熱尚少。不能消之。便更与人作病也。至七八日。大渴欲饮水者。猶当依证与之。与之常令不足。勿極意也。言能饮一斗。与五升。若饮而腹滿。小便不利。若喘若噦。不可与之。忽然大汗出。是为自愈也。

凡得病。反能饮水。此为欲愈之病。其不曉病者。但闻病饮水自愈。小渴者乃強与饮之。因成其禍。不可復數。

凡得病。厥脈動數。服湯藥更遲。脈浮大減小。初躁後靜。此皆愈证也。

凡治溫病。可刺五十九穴。又身之穴三百六十有五。其三十九穴灸之有害。七十九穴刺之为災。并中髓也。

凡脈四損。三日死。平人四息。病人脈一至。名曰四損。脈五損。一日死。平人五息。病人脈一至。名曰五損。脈六損。一时死。平人六息。病人脈一至。名曰六損。

脈盛身寒。得之傷寒。脈虛身熱。得之傷暑。脈陰陽俱盛。大汗出不解者死。脈陰陽俱虛。熱不止者死。脈至乍疏乍數者死。脈至如轉索者。其日死。谵言妄语。身微熱。脈浮大。手足溫者生。逆冷。脈沈细者。不過一日死矣。此以前是傷寒熱病证候也。

★方藥

篤落丸。大黄一味为丸。
破棺丹。调胃承气湯方为末蜜煉丸。


実为与医声洒带黄横烂陰陽虛準术体气凷沈𥁞朢發机时処无当游远荣脱粮参
覚学举
约结细缓缩纸纯红绝
证许谵语设诸诊诉谢辩诀记谈谚谬诚霭训
齐脐剂
钟肿种
铄镇
门𥆧润闷阖闻问闭𫔭𨳡
條滌
内纳
舆𫐐辄晕浑渐连轺载
尔弥
饮饥饪饱馀
说脱
龙聋
万厉蛎