
★凡例：

1.以《千金翼方》第九和第十卷爲底本，條文排列順序與底本相同。參考《要方》，《外臺》，《聖惠方》，《脈經》，《宋本》，《成本》。不用《康平本》，《康治本》，《桂林古本》及其衍生版本。

2.底本中無，從其他版本補入的內容，用“[ ]”標出。且用“[ ]”標出的內容，不論有無，都不影響條文的通順。

3.與通行版本的條文有較大區別，但有較大參考價值者，前加“*”符號標出。後用“( )”標出其出處。

★太陽病狀

太陽病用桂枝湯法

太陽之爲病。脈浮。頭項強痛而惡寒。1

*太陽爲病。頭痛。項強而惡寒。其脈浮數。宜桂枝湯。(聖惠方)1

太陽病。發熱。汗出。惡風。脈緩者。爲中風。2

太陽中風。發熱而惡寒。0

*太陽中風。發熱而惡寒。宜桂枝湯。(聖惠方)

太陽病三四日。不吐下。見芤乃汗之。0

病有發熱而惡寒者。發於陽也。不熱而惡寒者。發於陰也。發於陽者。七日愈。發於陰者。六日愈。以陽數七。陰數六故也。7

太陽病。頭痛。至七日。自當愈。以其經盡故也。若欲作再經者。當針足陽明。使經不傳則愈。8

太陽病。欲解時。從巳盡未。9

風家。表解而不了了者。十二日愈。10

太陽中風。脈陽浮而陰弱。陽浮者。熱自發。陰弱者。汗自出。嗇嗇惡寒。淅淅惡風。翕翕發熱。鼻鳴。乾嘔。桂枝湯主之。12

*太陽病中風。其脈陽浮而弱。浮者熱自發。弱者汗自出。嗇嗇惡寒。翕翕發熱。鼻鳴。乾嘔。宜桂枝湯。(聖惠方)12

太陽病。發熱。汗出。此爲榮弱衛強。故使汗出。欲救邪風。宜桂枝湯。95

太陽病。頭痛。發熱。汗出。惡風。桂枝湯主之。13

太陽病。項背強几几。反汗出。惡風。桂枝[加葛根]湯主之。14

太陽病。下之。其氣上衝。可與桂枝湯。不衝。不可與之。15

太陽病三日。已發汗吐下溫針而不解。此爲壞病。桂枝湯復不中與也。觀其脈証。知犯何逆。隨証治之。16

桂枝湯本爲解肌。若其人脈浮緊。發熱。無汗。不可與也。常須識此。勿令誤也。16

酒客不可與桂枝湯。得之則嘔。以酒客不喜甘故也。17

喘家作桂枝湯。加厚樸杏人佳。18

服桂枝湯吐者。其後必吐膿血。19

太陽病。初服桂枝湯。反煩不解者。當先刺風池風府。郤與桂枝湯即愈。24

*太陽病。服桂枝湯。煩熱不解者。當先針風池風府穴。乃與桂枝湯即愈。(聖惠方)24

太陽病。外証未解。其脈浮弱。當以汗解。宜桂枝湯。42

太陽病。下之。微喘者。表未解故也。宜桂枝[加厚樸杏人]湯。43

太陽病。外証未解者。不可下也。下之爲逆。欲解外者。宜桂枝湯。44

太陽病。先發汗不解而下之。其脈浮者。不愈。浮爲在外。而反下之。故令不愈。今脈浮。故在外。當解其外則愈。宜桂枝湯。45

*太陽病。下之不愈。其脈浮者爲在外。汗之則愈。宜桂枝湯。45(聖惠方)

病常自汗出。此爲榮氣和。榮氣和而外不解。此爲衛氣不和也。榮行脈中。衛行脈外。復發其汗。衛和即愈。宜桂枝湯。53

*病常自汗出。此爲榮氣和。衛氣不和故也。榮行脈中。衛行脈外。復發其汗。衛和即愈。宜桂枝湯。(翼方)53

*太陽病。自汗出。此爲榮氣和。衛氣不和。榮行脈中。衛行脈外。復發其汗。表和即愈。宜桂枝湯。(聖惠方)53

病人藏無他病。時發熱。自汗出而不愈。此衛氣不和也。先其時發汗即愈。宜桂枝湯。54

傷寒。不大便六七日。頭痛。有熱。與承氣湯。其小便反清。此爲不在裏。續在表也。當發其汗。頭痛者。必衄。宜桂枝湯。56

傷寒。發汗已解。半日許復煩。其脈浮數者。可復發其汗。宜桂枝湯。57

*太陽病。發汗已解。半日後復煩躁。其脈浮數者。可復發其汗。宜桂枝湯。(聖惠方)57

傷寒。醫下之。[續得下利。清穀不止。身體疼痛。急當救裏。]後身體疼痛。清便自調。急當救表。[救裏宜四逆湯。救表]宜桂枝湯。91

太陽病未解。脈陰陽俱微。必先振汗而解。但陽[脈]微者。先汗之而解。宜桂枝湯。[但陰脈微者。先下之而解。宜調胃承氣湯。]94

太陽病不解。熱結膀胱。其人如狂。血必自下。下者即愈。其外不解者。尚未可攻。當先解其外。宜桂枝湯。[外解已。小腹急結者。乃可攻之。宜桃人承氣湯。]106

*太陽病不解。熱結膀胱。其人如狂。血自下。下者愈。其外不解者。尚未可攻。當先解其外。外解已。但小腹急結者。乃可攻之。宜桃人承氣湯。(宋本)106

*太陽病不解。結熱在膀胱。其人如狂。其血自下。其外不解。尚未可攻。當解其外。宜桂枝湯。外已解。小腹結者。乃可攻之。宜桃仁承氣湯。(聖惠方)106

傷寒。大下後。復發汗。心下痞。惡寒者。表未解也。不可攻痞。當先解表。宜桂枝湯。[表解。乃可攻痞。宜大黃黃連瀉心湯。]164

太陽病。發其汗。遂漏不止。其人惡風。小便難。四肢微急。難以屈伸。桂枝加附子湯主之。20

太陽病。下之。脈促。胸滿者。桂枝去芍藥湯主之。若微[恶]寒者。桂枝去芍藥加附子湯主之。21-22

太陽病。得之八九日。如瘧狀。發熱。惡寒。熱多寒少。其人不嘔。清便續自可。一日再三發。脈微緩者。爲欲愈。脈微而惡寒者。此爲陰陽俱虛。不可復發汗吐下也。面色赤。有熱者。爲未欲解。以其不能得汗出。身必當癢。宜桂枝麻黃各半湯。23

*傷寒病六日後。至八日九日。如瘧。熱多寒少。一日再發。其脈微緩者。爲欲愈。脈微而惡寒者。爲陰陽俱虛。不可複吐下也。發汗面色赤有熱者。爲欲解。宜服桂枝麻黃湯。(聖惠方)23

服桂枝湯。大汗出。若脈洪大。與桂枝湯。若形如瘧。一日再發。汗出便解。宜桂枝二麻黃一湯。25

太陽病。發熱。惡寒。熱多寒少。脈微弱者。則無陽也。不可復發汗。宜桂枝二越婢一湯。27

服桂枝湯。下之。仍頭項強痛。翕翕發熱。無汗。心下滿。微痛。小便不利者。桂枝去桂加茯苓白朮湯主之。28

★太陽病用麻黃湯法

太陽病。或已發熱。或未發熱。必惡寒。體痛。嘔逆。脈陰陽俱緊。爲傷寒。2

傷寒一日。太陽脈弱。至四日。太陰脈大。0

傷寒一日。太陽受之。脈若靜者。爲不傳。頗欲吐。或躁煩。脈數急者。乃爲傳。4

*傷寒一日。太陽受病。若脈靜者。未傳諸藏。煩躁。欲吐。脈急數者。乃傳別藏也。宜桂枝湯。(聖惠方)4

傷寒[二三日]。其二陽證不見。此爲不傳。5

太陽病。頭痛。發熱。身疼。腰痛。骨節疼痛。惡風。無汗而喘。麻黃湯主之。35

*太陽病。頭痛。發熱。身體骨節疼痛。惡風。無汗而喘者。宜麻黃湯。(聖惠方)35

太陽與陽明合病。喘而胸滿者。不可下也。宜麻黃湯。36

太陽病。十日已去。其脈浮細。嗜臥。此爲外解。設胸滿脅痛者。與小柴胡湯。脈浮者。與麻黃湯。37

太陽病。脈浮緊。無汗。發熱。身疼痛。八九日不解。表証續在。此當發其汗。服藥已。微除。發煩目暝。劇者必衄。衄乃解。所以然者。陽氣重故也。宜麻黃湯。46

太陽病。脈浮而數者。可發其汗。宜麻黃湯。52

傷寒。脈浮緊。不發汗。因致衄。宜麻黃湯。55

[寸口]脈浮而緊。浮則爲風。緊則爲寒。風則傷衛。寒則傷榮。榮衛俱病。骨節煩疼。當發其汗。宜麻黃湯。

太陽病。下之。微喘者。外未解故也。宜麻黃湯。43

*太陽病。下之。微喘者。外未解故也。宜桂枝加厚樸杏人湯。43

太陽病。項背強几几。無汗。惡風。葛根湯主之。31

太陽與陽明合病。而自利。不嘔者。葛根湯主之。32

太陽與陽明合病。不下利。但嘔者。葛根加半夏湯主之。33

太陽病。桂枝証。醫反下之。遂利不止。脈促者。表未解。喘而汗出者。宜葛根黃連[黃芩]湯。34

*太陽病。反下之。遂利不止。汗出者。宜葛根黃連湯。(聖惠方)34

★太陽病用青龍湯法

太陽中風。脈浮緊。發熱。惡寒。身疼痛。不汗出而煩躁。大青龍湯主之。若脈微弱。汗出。惡風。不可服之。服之則厥。筋愓肉瞤。此爲逆也。38

*太陽中風。脈浮緊。發熱。惡寒。身體疼痛。宜大青龍湯。(聖惠方)38

傷寒。脈浮緩。身不疼。但重。或有輕時。無少陰証者。大青龍湯發之。39

傷寒。表不解。心下有水氣。乾嘔。發熱而咳。或渴。或利。或噎。或小便不利。小腹滿。或喘者。小青龍湯主之。40

傷寒。心下有水氣。咳而微喘。發熱。不渴。服湯已而渴者。此寒去。爲欲解。小青龍湯主之。41

★太陽病用柴胡湯法

血弱氣盡。腠理開。邪氣因入。與正氣相搏。在於脅下。正邪分爭。往來寒熱。休作有時。默默不欲飲食。藏腑相連。其痛必下。邪高痛下。故使其嘔。小柴胡湯主之。服柴胡湯已而渴者。此爲屬陽明。以法治之。97

得病六七日。脈遲浮弱。惡風寒。手足溫。醫再三下之。不能食。脅下滿痛。面目及身黃。頸項強。小便難。與柴胡湯後。必下重。本渴。飲水而嘔。柴胡湯復不中與也。食穀者。噦。98

傷寒四五日。身體熱。惡風。頸項強。脅下滿。手足溫而渴。小柴胡湯主之。99

*傷寒六日。身體熱。惡風。頸項強。脅下滿。手足溫而渴。宜小柴胡湯。(聖惠方。辯厥陰病形證)99

傷寒。陽脈澀。陰脈弦。法當腹中急痛。先與小建中湯。不瘥。與小柴胡湯。100

傷寒六日。陽脈澀。陰脈弦。當腹中急痛。先與小建中湯。不瘥。宜大柴胡湯。(聖惠方。辯厥陰病形證)100

傷寒中風。有柴胡証。但見一証便是。不必悉具。凡柴胡湯証而下之。柴胡証不罷。復與柴胡湯。必蒸蒸而振。卻發熱汗出而解。101

傷寒五六日。中風。往來寒熱。胸脅苦滿。默默不欲飲食。心煩。喜嘔。或胸中煩而不嘔。或渴。或腹中痛。或脅下痞堅。或心下悸。小便不利。或不渴。外有微熱。或咳。小柴胡湯主之。96

傷寒五六日。頭汗出。微惡寒。手足冷。心下滿。口不欲食。大便堅。其脈細。此爲陽微結。必有表。復有裏。沉亦爲病在裏。汗出爲陽微。假令純陰結。不得有外証。悉入在裏。此爲半在外半在裏。脈雖沉緊。不得爲少陰病。所以然者。陰不得有汗。今頭汗出。故知非少陰也。可與小柴胡湯。設不了了者。得屎而解。148

傷寒十三日不解。胸脅滿而嘔。日晡所發潮熱。[已]而微利。此本當柴胡湯。下之不得利。今反利者。故知醫以丸藥下之。非其治也。潮熱者。實也。先再服小柴胡湯。以解其外。後以柴胡加芒消湯主之。104

傷寒八九日。下之。胸滿。煩驚。小便不利。譫語。一身盡重。不可轉側。柴胡加龍骨牡蠣湯主之。107

傷寒六七日。發熱。微惡寒。支節煩疼。微嘔。心下支結。外証未去者。宜柴胡桂枝湯。146

發汗多。亡陽。狂語者。不可下。與柴胡桂枝湯。和其榮衛。以通津液後自愈。0

傷寒五六日。已發汗而復下之。胸脅滿。微結。小便不利。渴而不嘔。但頭汗出。往來寒熱。心煩。此爲未解。柴胡桂枝乾薑湯主之。147

*傷寒六日。已發汗及下之。其人胸脅滿。大腸微結。小腸不利而不嘔。但頭汗出。往來寒熱而煩。此爲未解。宜小柴胡桂枝湯。(聖惠方)147

太陽病。過經十餘日。反再三下之。後四五日。柴胡証續在。先與小柴胡湯。嘔止。小安。其人鬱鬱微煩者。爲未解。與大柴胡湯下之即愈。103

*太陽病。過經十餘日。反再三下之。後四五日。柴胡証續在。先與小柴胡湯。嘔不止。心下急。鬱鬱微煩者。爲未解。與大柴胡湯下之即愈。(宋本)103

傷寒十餘日。熱結在裏。復往來寒熱。與大柴胡湯。[但結胸。無大熱。此爲水結在胸脅。頭微汗出。與大陷胸湯。]136

*傷寒十餘日。熱結在裏。復往來寒熱者。與大柴胡湯。但結胸。無大熱者。此爲水結在胸脅。但頭微汗出者。大陷胸湯主之。(宋本)136

傷寒。發熱。汗出。不解。心中痞堅。嘔吐。下利者。大柴胡湯主之。165

病人無表裏証。發熱七八日。雖脈浮數。可下之。宜大柴胡湯。257

*病人無表裏証。發熱七八日。雖脈浮數。可下之。假令已下。脈數不解。合熱則消穀善饑。至六七日。不大便者。有瘀血。宜抵擋湯。若脈數不解。而下不止。必挾熱。便膿血。(宋本)257-258

★太陽病用承氣湯法

發汗後。惡寒者。虛故也。不惡寒。但熱者。實也。當和其胃氣。宜小承氣湯。70

*發汗後。惡寒者。虛故也。不惡寒。但熱者。實也。當和其胃氣。與調胃承氣湯。(宋本)70

太陽病未解。其脈陰陽俱微。必先振汗而解。但陽微者。先汗之而解。[宜桂枝湯。]但陰微者。先下之而解。宜承氣湯。94

傷寒十三日。過經。譫語者。內有熱也。當以湯下之。小便利者。大便當堅而反利。其脈調和者。知醫以丸藥下之。非其治也。自利者。其脈當微厥。今反和者。此爲內實也。宜[調胃]承氣湯。105

太陽病。過經十餘日。心下嗢嗢欲吐。而胸中痛。大便反溏。其腹微滿。鬱鬱微煩。先[此]時自極吐下者。與[調胃]承氣湯。若不爾者。不可與。但欲嘔。胸中痛。微溏者。此非柴胡證。以嘔。故知極吐下也。123

二陽並病。太陽証罷。但發潮熱。手足漐漐汗出。大便難。譫語者。下之即愈。宜[大]承氣湯。220

太陽病三日。發汗。不解。蒸蒸發熱者。屬胃也。調胃承氣湯主之。248

傷寒。吐後。腹滿者。與[調胃]承氣湯。249

太陽病。吐下發汗後。微煩。小便數。大便因堅。可與小承氣湯。和之則愈。250

太陽病不解。熱結膀胱。其人如狂。血必自下。下者即愈。其外不解者。尚未可攻。當先解其外。外解已。小腹急結者。乃可攻之。宜桃人承氣湯。106

★太陽病用陷胸湯法

問曰。病有結胸。有藏結。其狀何如。
答曰。按之痛。其脈寸口浮。關上自沉。爲結胸。128

問曰。何謂藏結。
答曰。如結胸狀。飲食如故。時下利。寸口脈浮。關上小細沉緊。名爲藏結。舌上白胎滑者。難治。129

藏結無陽証。不往來寒熱。其人反靜。舌上胎滑者。不可攻也。130

病發於陽。而反下之。熱入因作結胸。病發於陰。而反下之。因作痞。所以成結胸者。以下之太早故也。結胸者。其項亦強。如柔痙狀。下之即和。宜大陷胸丸。131

結胸証。其脈浮大者。不可下。下之即死。132

結胸証悉具。煩躁者。死。133

太陽病。脈浮而動數。浮則爲風。數則爲熱。動則爲痛。數則爲虛。頭痛。發熱。微盜汗出。而反惡寒。其表未解。醫反下之。動數變遲。頭痛即眩。胃中空虛。客氣動膈。短氣躁煩。心中懊憹。陽氣內陷。心下因堅。則爲結胸。大陷胸湯主之。若不結胸。但頭汗出。餘處無汗。齊頸而還。小便不利。身必發黃。134

傷寒六七日。結胸熱實。其脈沉緊。心下痛。按之如石堅。大陷胸湯主之。135

[傷寒十餘日。熱結在裏。復往來寒熱。與大柴胡湯。]但結胸。無大熱。此爲水結在胸脅。頭微汗出。與大陷胸湯。136

太陽病。重發汗。而復下之。不大便五六日。舌上燥而渴。日晡所小有潮熱。從心下至小腹堅滿而痛不可近。大陷胸湯主之。137

小結胸者。正在心下。按之即痛。其脈浮滑。小陷胸湯主之。138

太陽病二三日。不能臥。但欲起者。心下必結。其脈微弱者。此本寒也。而反下之。利止者。必結胸。未止者。四五日復重下之。此爲挾熱利也。139

太陽與少陽並病。而反下之。結胸。心下堅。下利不復止。水漿不肯下。其人必心煩。150

病在陽。當以汗解。而反以水噀之或灌之。其熱卻不得去。益煩。皮上粟起。意欲飲水。反不渴。宜文蛤散。若不瘥。與五苓散。[若]寒實結胸。無熱証者。與三物白散。141

太陽與少陽並病。頭項強痛。或眩冒。時如結胸。心下痞堅。當刺大椎第一間。肺俞。肝俞。慎不可發汗。發汗即譫語。譫語則脈弦。譫語五日不止。當刺期門。142

[傷寒五六日。嘔而發熱者。柴胡湯證具。而以他藥下之。柴胡證仍在者。復與柴胡湯。此雖已下之。不爲逆。必蒸蒸而振。卻發熱汗出而解。]若心下[滿而堅痛者。此爲結胸。大陷胸湯主之。]但滿而不痛者。此爲痞。[柴胡復不中與也。]半夏瀉心湯主之。149

脈浮緊而下之。緊反入裏。則作痞。按之自濡。但氣痞耳。151

太陽中風。下利。嘔逆。表解乃可攻之。其人漐漐汗出。發作有時。頭痛。心下痞堅滿。引脅下痛。干嘔。短氣。汗出。不惡寒。此爲表解。裏未和。十棗湯主之。152

太陽病。醫發其汗。遂發熱。惡寒。復下之。則心下痞。此表裏俱虛。陰陽氣並竭。無陽則陰獨。復加燒針。因胸煩。面色青黃。膚瞤。如此者。爲難治。今色微黃。手足溫者。易愈。153

心下痞。按之濡。其脈關上浮者。大黃黃連瀉心湯主之。154

心下痞。而復惡寒。汗出者。附子瀉心湯主之。155

本以下之。故心下痞。與瀉心湯。其痞不解。其人渴而口燥。小便不利者。五苓散主之。156

傷寒汗出。解之後。胃中不和。心下痞堅。乾噫食臭。脅下有水氣。腹中雷鳴。下利者。生薑瀉心湯主之。157

傷寒中風。醫反下之。其人下利。日數十行。穀不化。腹中雷鳴。心下痞堅而滿。乾嘔。心煩。不得安。醫見心下痞。謂病不盡。復下之。其痞益甚。此非結熱。但胃中虛。客氣上逆。故使之堅。甘草瀉心湯主之。158

傷寒。服湯藥。下利不止。心下痞堅。服瀉心湯已。復以他藥下之。利不止。醫以理中與之。利益甚。理中者。理中焦。此利在下焦。赤石脂禹餘糧湯主之。若不止者。當利小便。159

傷寒。吐下發汗。虛煩。脈甚微。八九日。心下痞堅。脅下痛。氣上衝咽喉。眩冒。經脈動愓者。久而成痿。160

傷寒。發汗吐下。解後。心下痞堅。噫氣不除者。旋覆代赭湯主之。161

太陽病。外証未除。而數下之。遂挾熱而利不止。心下痞堅。表裏不解。桂枝人參湯主之。163

傷寒。大下後。復發汗。心下痞。惡寒者。表未解也。不可攻痞。當先解表。表解。乃可攻痞。宜大黃黃連瀉心湯。164

病如桂枝証。頭不痛。項不強。寸口脈微浮。胸中痞堅。氣上衝咽喉。不得息者。此爲胸有寒。當吐之。宜瓜蒂散。166

★太陽病雜療法

中風。發熱。六七日不解而煩。有表裏証。渴欲飲水。水入即吐。此爲水逆。五苓散主之。74

傷寒二三日。心中悸而煩者。小建中湯主之。102

傷寒。脈浮。醫以火迫劫之。亡陽。必驚狂。臥起不安。桂枝去芍藥加蜀漆牡蠣龍骨救逆湯主之。112

*傷寒。脈浮。而以火逼劫。汗即亡陽。必驚狂。臥起不安。(聖惠方)112

燒針令其汗。針處被寒。核起而赤者。必發奔豚。氣從小腹上衝心者。灸其核上各一壯。與桂枝加桂湯。117

火逆。下之。因燒針。煩躁者。桂枝甘草龍骨牡蠣湯主之。118

傷寒。加溫針。必驚。119

太陽病六七日。表証續在。其脈微沉。反不結胸。其人發狂。此熱在下焦。小腹當堅滿。小便自利者。下血乃愈。所以然者。以太陽隨經。瘀熱在裏故也。扺當湯主之。125

太陽病。身黃。其脈沉結。小腹堅。小便不利者。爲無血也。小便自利。其人如狂者。血証諦也。扺當湯主之。125

傷寒。有熱。小腹滿。應小便不利。今反利者。爲有血也。當下之。宜扺當丸。126

婦人中風。發熱。惡寒。經水適來。得之七八日。熱除。脈遲。身涼。胸脅下滿。如結胸狀。其人譫語。此爲熱入血室。當刺期門。隨其虛實而取之。143

婦人中風七八日。續得寒熱。發作有時。經水適斷者。此爲熱入血室。其血必結。故使如瘧狀。發作有時。小柴胡湯主之。144

婦人傷寒。發熱。經水適來。晝日了了。暮則譫語。如見鬼狀。此爲熱入血室。無犯胃氣。及上二焦。必當自愈。145

傷寒。無大熱。口燥渴。心煩。背微惡寒者。白虎[加人參]湯主之。169

傷寒。脈浮。發熱。無汗。其表不解者。不可與白虎湯。渴欲飲水。無表証者。白虎[加人參]湯主之。170

傷寒。脈浮滑。此以表有熱。裏有寒。白虎湯主之。176

太陽與少陽合病。自下利者。與黃芩湯。若嘔者。與黃芩加半夏生薑湯。172

傷寒。胸中有熱。胃中有邪氣。腹中痛。欲嘔吐。黃連湯主之。173

傷寒八九日。風濕相搏。身體疼煩。不能自轉側。不嘔。不渴。脈浮虛而澀者。桂枝附子湯主之。若其人大便堅。小便自利。白朮附子湯主之。174

風濕相搏。骨節疼煩。掣痛。不得屈伸。近之則痛劇。汗出。短氣。小便不利。惡風。不欲去衣。或身微腫。甘草附子湯主之。175

傷寒。脈結代。心動悸。炙甘草湯主之。177

★陽明病狀

陽明之爲病。胃家實是也。180

*傷寒二日。陽明受病。陽明者。胃中寒是也。宜桂枝湯。(聖惠方)180

問曰。病有太陽陽明。有正陽陽明。有微陽陽明。何謂也。
答曰。太陽陽明者。脾約是也。正陽陽明者。胃家實是也。微陽陽明者。發其汗。若利其小便。胃中燥。大便難是也。179

問曰。何緣得陽明病。
答曰。太陽病。發汗。或下之。亡其津液。胃中乾燥。因轉屬陽明。不更衣。內實。大便難者。爲陽明病也。181

問曰。陽明病外証云何。
答曰。身熱。汗出而不惡寒。但反惡熱。182

*陽明病外証。身熱。汗出而不惡寒。但惡熱。宜柴胡湯。(聖惠方)182

問曰。病有得之一日。不發熱而惡寒者。何也。
答曰。然雖一日。惡寒自罷。即汗出。惡熱也。
問曰。惡寒何故自罷。
答曰。陽明居中。主土。萬物所歸。無所復傳。故始雖惡寒。二日自止。是爲陽明病。183-184

本太陽。初得病時。發其汗。汗先出。復不徹。因轉屬陽明。185

*太陽病而發汗。汗雖出。復不解。不解者。轉屬陽明也。宜麻黃湯。(聖惠方)185

傷寒。發熱。無汗。嘔不能食。而反汗出濈濈然。是爲轉屬陽明。185

傷寒三日。陽明脈大。186

傷寒。脈浮而緩。手足自溫。是爲系在太陰。太陰者。身當發黃。若小便自利者。不能發黃。至七八日。大便堅者。爲屬陽明。187

傷寒轉系陽明者。其人濈然微汗出也。188

陽明中風。口苦。咽乾。腹滿。微喘。發熱。惡寒。脈浮而緊。下之則腹滿。小便難也。189

陽明病。能食。爲中風。不能食。爲中寒。190

陽明病。中寒。不能食。小便不利。手足濈然汗出。此欲作堅瘕。必大便頭堅後溏。所以然者。胃中冷。水穀不別故也。191

*陽明中寒。不能食。小便不利。手足濈然汗出。欲作堅症也。所以然者。胃中水穀不化故也。宜桃仁承氣湯。(聖惠方)191

陽明病。初欲食。小便反不利。大便自調。其人骨節疼。翕翕如有熱狀。奄然發狂。濈然汗出而解。此爲水不勝穀氣。與汗共並。脈緊即愈。192

陽明病。欲解時。從申盡戍。193

陽明病。不能食。下之不解。攻其熱必噦。所以然者。胃中虛冷故也。194

*陽明病。能食。下之不解。其人不能食。攻其熱必噦者。胃中虛冷也。宜半夏湯。(聖惠方)194

陽明病。脈遲。食難用飽。飽即發煩。頭眩。必小便難。此欲作穀疸。雖下之。腹滿如故。所以然者。脈遲故也。195

*陽明病。脈遲。發熱。頭眩。小便難。此欲作榖疸。下之必腹滿。宜柴胡湯。(聖惠方)195

陽明病。久久而堅者。當多汗。而反無汗。其身如蟲行皮中狀。此以久虛故也。196

陽明病。反無汗。而小便利。二三日。嘔而咳。手足厥者。其人頭必痛。若不嘔。不咳。手足不厥者。其頭不痛。197

陽明病。但頭眩。不惡寒。故能食而咳。其人咽必痛。若不咳者。咽不痛。198

陽明病。脈浮而緊。其熱必潮。發作有時。但浮者。必盜汗出。201

陽明病。無汗。小便不利。心中懊憹者。必發黃。199

陽明病。被火。額上微汗出。而小便不利者。必發黃。200

陽明病。口燥。但欲漱水。不欲咽者。必衄。202

陽明病。本自汗出。醫復重發汗。病已差。其人微煩不了了。此大便堅故也。以亡津液。胃中干燥。故令其堅。當問其小便日幾行。若本日三四行。今日再行者。知必大便不久出。今爲小便數少。津液當還入胃中。故知不久必大便也。203

夫病。陽多者。熱。下之則堅。汗出多極。發其汗亦堅。

傷寒。嘔多。雖有陽明証。不可攻之。204

陽明病。心下堅滿者。不可攻之。攻之。遂利不止者。死。利止者。愈。205

陽明病。面合色赤。不可攻之。攻之。必發熱。色黃。小便不利也。206

陽明病。不吐下。心煩者。可與[調胃]承氣湯。207

陽明病。其脈遲。雖汗出。不惡寒。其身必重。短氣。腹滿而喘。有潮熱。如此者。其外爲解。可攻其裏。若手足濈然汗出者。此爲大便已堅。[大]承氣湯主之。若汗多。而微發熱。惡寒。外爲未解。其熱不潮。未可與承氣湯。若腹大滿而不大便者。可與小承氣湯。微和其胃氣。勿令至大下。208

陽明病。潮熱。大便微堅。可與大承氣湯。不堅。勿與之。若不大便六七日。恐有燥屎。欲知之法。可少與小承氣湯。若腹中轉矢氣者。此爲有燥屎。乃可攻之。若不轉矢氣者。此但頭堅後溏。不可攻之。攻之必腹滿。不能食。欲飲水者。與水即噦。其後發熱者。必大便復堅而少。以小承氣湯和之。若不轉矢氣者。慎不可攻之。209

*陽明病。有潮熱。大便堅。可與承氣湯。若有結燥。乃可徐徐攻之。若無壅滯。不可攻之。攻之者。必腹滿。不能食。欲飲水者即噦。其候發熱。必腹堅脹。宜與小承氣湯。209

夫實則譫語。虛則鄭聲。鄭聲者。重語也。直視。譫語。喘滿者。死。下利者。亦死。210

陽明病。其人多汗。津液外出。胃中燥。大便必堅。堅則譫語。[小]承氣湯主之。[若一服譫語止。莫復服。]213

陽明病。譫語。發潮熱。其脈滑疾者。[小]承氣湯主之。因與承氣湯一升。腹中轉失氣者。復與一升。若不轉失氣者。勿更與之。明日又不大便。脈反微澀者。此爲裏虛。爲難治。不可復與承氣湯。214

陽明病。譫語。有潮熱。反不能食者。必有燥屎五六枚。若能食者。但堅耳。[大]承氣湯主之。215

陽明病。下血而譫語。此爲熱入血室。但頭汗出者。當刺期門。隨其實而寫之。濈然汗出則愈。216

汗出。譫語者。以有燥屎在胃中。此風也。過經乃可下之。下之若早。語言必亂。以表虛裏實故也。下之則愈。宜[大]承氣湯。217

傷寒四五日。脈沉而喘滿。沉爲在裏。而反發其汗。津液越出。大便爲難。表虛裏實。久則譫語。218

陽明病。下之。心中懊憹而煩。胃中有燥屎者。可攻。其人腹微滿。頭堅後溏者。不可攻之。有燥屎者。宜[大]承氣湯。238

病者五六日不大便。繞臍痛。躁煩。發作有時。此爲有燥屎。故使不大便也。239

病者煩熱。汗出即解。復如瘧狀。日晡所發熱者。屬陽明。脈實者。當下之。脈浮虛者。當發其汗。下之宜[大]承氣湯。發汗宜桂枝湯。240

*汗出後則暫解。日晡則復發。脈實者。當宜下之。(聖惠方)240

大下後。六七日不大便。煩不解。腹滿痛。此有燥屎。所以然者。本有宿食故也。宜[大]承氣湯。241

病者小便不利。大便乍難乍易。時有微熱。喘冒不能臥者。有燥屎故也。宜[大]承氣湯。242

得病二三日。脈弱。無太陽柴胡証。煩躁。心下堅。至四日。雖能食。以小承氣湯。少與。微和之。令小安。至六日。與承氣湯一升。若不大便六七日。小便少者。雖不大便。但頭堅後溏。未定成堅。攻之必溏。當須小便利。屎定堅。乃可攻之。宜[大]承氣湯。251

傷寒六七日。目中不了了。睛不和。無表裏証。大便難。身微熱者。此爲實。急下之。宜[大]承氣湯。252

陽明病。發熱。汗多者。急下之。宜[大]承氣湯。253

發汗不解。腹滿痛者。急下之。宜[大]承氣湯。254

*傷寒病。腹中滿痛者爲實。當宜下之。(聖惠方)254

腹滿不減。減不足言。當下之。宜[大]承氣湯。255

陽明與少陽合病而利。脈不負者爲順。[負者。失也。互相克賊。名爲負。]256

脈數而滑者。有宿食。當下之。宜[大]承氣湯。256

*傷寒。脈數而滑者。有宿食。當下之則愈。(聖惠方)256

*脈數而滑者。實也。此有宿食也。當下之。宜大承氣湯。(金匱要略)256

陽明病。脈浮緊。咽乾。口苦。腹滿而喘。發熱。汗出。不惡寒。反惡熱。其身體重。發汗即躁。心憒憒。反譫語。加溫針。必怵愓。又煩躁不得眠。下之即胃中空虛。客氣動膈。心中懊憹。舌上胎者。梔子[豉]湯主之。221

*陽明病。脈浮。咽乾。口苦。腹滿。汗出而喘。不惡寒。反惡熱。心躁。譫語。不得眠。胃虛。客熱。舌燥。宜梔子湯。(聖惠方)221

陽明病。下之。其外有熱。手足溫。不結胸。心中懊憹。飢而不能食。但頭汗出。梔子[豉]湯主之。228

三陽合病。腹滿。身重。難以轉側。口不仁。面垢。譫語。遺尿。發汗則譫語。下之則額上生汗。手足厥冷。[若]自汗[出者]。白虎湯主之。219

若渴欲飲水。口乾舌燥者。白虎[加人參]湯主之。222

[陽明病。]若脈浮。發熱。渴欲飲水。小便不利。豬苓湯主之。223

陽明病。汗出多而渴者。不可與豬苓湯。以汗多。胃中燥。豬苓湯復利其小便故也。224

*陽明病。汗出多而渴者。不可與豬苓湯。汗多者。胃中燥也。汗少者。宜與豬苓湯利其小便。(聖惠方)224

[陽明病。]若胃中虛冷。其人不能食者。飲水即噦。226

*陽明病。若胃中虛冷。其人能食。飲水即噦。(聖惠方)226

脈浮。發熱。口乾。鼻燥。能食者。即衄。227

*脈浮。發熱。口鼻中燥。能食者。必衄。宜黃芩湯。(聖惠方)227

[陽明病。]若脈浮遲。表熱裏寒。下利清穀。四逆湯主之。225

陽明病。發潮熱。大便溏。小便自可。胸脅滿不去者。小柴胡湯主之。229

*陽明病。發潮熱。大便溏。小便自利。胸脅煩滿不止。宜小柴胡湯。(聖惠方)229

陽明病。脅下堅滿。不大便而嘔。舌上白胎者。可與小柴胡湯。上焦得通。津液得下。胃氣因和。身濈然汗出而解。230

*陽明病。脅下堅滿。大便秘而嘔。口燥。宜柴胡湯。(聖惠方)230

陽明中風。脈弦浮大而短氣。腹都滿。脅下及心痛。久按之。氣不通。鼻乾。不得汗。嗜臥。一身及目悉黃。小便難。有潮熱。時時噦。耳前後腫。刺之小差。外不解。病過十日。脈續浮者。與小柴胡湯。脈但浮。無餘証者。與麻黃湯。不溺。腹滿加噦者。不治。231-232

*陽明病。中風。其脈浮大。短氣心痛。鼻干嗜臥。不得汗。一身悉黃。小便難。有潮熱而噦。耳前後腫。刺之雖小差。外若不解。宜柴胡湯。(聖惠方)231-232

陽明病。脈遲。汗出多。微惡寒。爲表未解。可發汗。宜桂枝湯。234

陽明病。脈浮。無汗。其人必喘。發汗即愈。宜麻黃湯。235

陽明病。自汗出。若復發其汗。小便自利。此爲[津液]內竭。雖堅。不可攻之。當須自欲大便。宜蜜煎。導而通之。若土瓜根及豬膽汁。皆可以導。233

陽明病。發熱。汗出。此爲熱退。不能發黃也。但頭汗出。身無汗。齊頸而還。小便不利。渴引水漿。此爲瘀熱在裏。身必發黃。茵蔯[蒿]湯主之。236

*陽明病。發熱而汗出。此爲熱退。不能發黃也。但頭汗出。身體無汗。小便不利。渴引水漿。此爲瘀熱在裏。必發黃也。宜茵陳湯。(聖惠方)236

*陽明病。但頭汗出。其身無汗。小便不利。渴汁水漿。此爲瘀熱在裏。身必發黃。宜急下之。(聖惠方)236

傷寒七八日。身黃如橘[子色]。小便不利。其腹微滿。茵蔯[蒿]湯主之。260

*傷寒七八日。身黃如橘。小便不利。其腹微滿者。宜下之。(聖惠方)260

陽明証。其人喜忘者。必有畜血。所以然者。本有久瘀血。故令喜忘。屎雖堅。大便反易。其色必黑。宜扺當湯。237

*陽明病。其人喜妄。必有蓄血。爲本有瘀熱。大便必秘。宜抵當湯。(聖惠方)237

病者無表裏証。發熱七八日。雖脈浮數。可下之。假令下已。脈數不解。合熱則消穀善飢。至六七日。不大便者。有瘀血。宜扺當湯。若脈數不解。而下不止。必挾熱。便膿血。257-258

食穀欲嘔者。屬陽明。[吳]茱萸湯主之。得湯反劇者。屬上焦也。243

太陽病。寸口緩。關上小浮。尺中弱。其人發熱。汗出。復惡寒。不嘔。但心下痞。此爲醫下之[故]也。若不下。其人不惡寒而渴者。爲轉屬陽明。小便數者。大便必堅。不更衣十日。無所苦也。渴欲飲水者。少少與之。但以法救之。渴者。宜五苓散。244

脈陽微。而汗出少者。爲自和。汗出多者。爲太過。[陽脈實。因發其汗。出多者。亦爲太過。]太過者。陽絕於內。亡津液。大便因堅。245

脈浮而芤。浮[則]爲陽。芤[則]爲陰。浮芤相摶。胃氣生熱。其陽則絕。246

跌陽脈浮而澀。浮則胃氣強。澀則小便數。浮澀相摶。大便即堅。其脾爲約。麻子人丸主之。247

傷寒。發汗已。身目爲黃。所以然者。寒濕相摶。在裏不解故也。259

*傷寒。發汗已。身目爲黃。所以然者。以寒濕在裏不解故也。以爲不可下也。於寒湿中求之。(宋本)259

傷寒。身黃。發熱。梔子柏皮湯主之。261

傷寒。瘀熱在裏。身必發黃。麻黃連軺赤小豆湯主之。262


★少陽病狀

少陽之爲病。口苦。咽乾。目眩也。263

少陽中風。兩耳無所聞。目赤。胸中滿而煩。不可吐下。吐下則悸而驚。264

傷寒。脈弦細。頭痛。發熱。此爲屬少陽。少陽不可發汗。發汗則譫語。此屬胃。胃和即愈。胃不和。煩而悸。265

太陽病不解。轉入少陽。脅下堅滿。乾嘔。不能食。往來寒熱。尚未吐下。其脈沉緊。可與小柴胡湯。若己吐下發汗溫針。譫語。柴胡湯証罷。此爲壞病。知犯何逆。以法治之。266-267

三陽合病。脈浮大。上關上。但欲寐。目合則汗。268

傷寒六七日。無大熱。其人躁煩。此爲陽去入陰故也。269

傷寒三日。三陽爲盡。三陰當受其邪。其人反能食而不嘔。此爲三陰不受其邪。270

傷寒三日。少陽脈小。欲已。271

少陽病欲解時。從寅盡辰。272

★太陰病狀

太陰之爲病。腹滿而吐。食不下。下之益甚。時腹自痛。胸下堅結。273

*太陰之爲病。腹滿而吐。食不下。自利益甚。時腹自痛。若下之。必胸下結硬。(宋本)273

*傷寒四日。太陰受病。腹滿。吐食。下之益甚。時時腹痛。心胸堅滿。若脈浮者。可發其汗。沉者宜攻其里也。發汗者宜桂枝湯。攻里者宜承氣湯。(聖惠方)273.276

太陰病。脈浮者。可發汗。宜桂枝湯。276

*傷寒四日。太陰受病。腹滿。吐食。下之益甚。時時腹痛。心胸堅滿。若脈浮者。可發其汗。沉者宜攻其里也。發汗者宜桂枝湯。攻里者宜承氣湯。(聖惠方)273.276

太陰中風。四肢煩疼。其脈陽微陰澀而長者。爲欲愈。274

*太陰中風。四肢煩痛。其脈陽微陰澀而長。爲欲愈也。宜青龍湯。(聖惠方)274

太陰病。欲解時。從亥盡醜。275

自利不渴者。屬太陰。以其藏有寒故也。當溫之。宜四逆輩。277

*太陰病。痢而不渴者。其藏有寒。當溫之。以四逆湯。(聖惠方)277

*太陽病。下利不渴。其髒有寒。當宜溫之。(聖惠方)277

*太陰病。自利不渴者。以其藏有寒故也。當溫之。宜四逆輩。(推測)277

傷寒。脈浮而緩。手足自溫者。系在太陰。太陰當發身黃。若小便自利者。不能發黃。至七八日。雖暴煩。下利。日十餘行。必自止。所以自止者。脾家實。腐穢已去故也。278

*傷寒。脈浮而緩。手足自溫。是爲系在太陰。小便不利。其人當發黃。宜茵陳湯。太陰病不解。雖暴煩。下利十餘行而自止。所以自止者。脾家實。腐穢已去故也。宜橘皮湯。278(聖惠方)

本太陽病。醫反下之。因爾腹滿時痛者。爲屬太陰。桂枝加芍藥湯主之。大實痛者。桂枝加大黃湯主之。279

*太陰病。下之後。腹滿時痛。宜桂心芍藥湯。若太實腹痛者。宜承氣湯下之。(聖惠方)279

太陰爲病。脈弱。其人續自便利。設當行大黃。芍藥者。宜減之。以其人胃氣弱。易動故也。280

★少陰病狀

少陰之爲病。脈微細。但欲寐。281

*傷寒五日。少陰受病。其脈微細。但欲寐。其人欲吐而不煩。五日自利而渴者。屬陰虛。故引水以自救。小便白而利者。下焦有虛寒。故不能制水而小便白也。宜龍骨牡蠣湯。(聖惠方)281-282

少陰病。欲吐不吐。心煩。但欲寐。五六日。自利而渴者。屬少陰。虛故引水自救。若小便色白者。少陰病形悉具。所以然者。以下焦虛寒。不能制水。故白也。282

*傷寒五日。少陰受病。其脈微細。但欲寐。其人欲吐而不煩。五日自利而渴者。屬陰虛。故引水以自救。小便白而利者。下焦有虛寒。故不能制水。而小便白也。宜龍骨牡蠣湯。(聖惠方)281-282

*少陰病。欲吐不吐。心煩。但欲寐。五六日。自利而渴者。屬少陰。虛故引水自救。若其人小便色白者。以下焦虛寒。不能制水。故白也。(推測)282

病人脈陰陽俱緊。而反汗出。爲亡陽。此屬少陰。法當咽痛。而復吐利。283

少陰病。咳而下利。譫語者。被火氣劫故也。小便必難。以強責少陰汗也。284

*少陰病。咳而下利。譫語。是爲心髒有積熱故也。小便必難。宜服豬苓湯。(聖惠方)284

少陰病。脈細沉數。病爲在裏。不可發汗。285

*少陰病。脈細沉數。病在裏。不可發其汗。宜承氣湯。(聖惠方)285

少陰病。脈微。不可發汗。無陽故也。陽已虛。尺中弱澀者。復不可下之。286

少陰病。脈緊。至七八日。自下利。脈暴微。手足反溫。脈緊反去。此爲欲解。雖煩。下利。必自愈。287

少陰病。下利。若利自止。惡寒而踡。手足溫者。可治。288

*少陰病。下利止。惡寒而踡。手足溫者。可治也。宜建中湯。(聖惠方)288

少陰病。惡寒而踡。時自煩。欲去衣被者。可治。289

*少陰病。惡寒而踡。時時自煩。不欲厚衣。宜大柴胡湯。(聖惠方)289

少陰中風。脈陽微陰浮者。爲欲愈。290

少陰病。欲解時。從子盡寅。291

少陰病。八九日。一身手足盡熱者。以熱在膀胱。必便血。293

*少陰病。而一身手足盡熱。熱在膀胱。必便血也。宜黃芩湯。(聖惠方)293

少陰病。吐利。手足不逆冷。反發熱者。不死。脈不至者。灸少陰七壯。292

*少陰病。其人吐利。手足不逆。反發熱者。宜葛根半夏湯。(聖惠方)292

少陰病。但厥無汗。而強發之。必動其血。未知從何道出。或從口鼻。或從[耳]目出。是爲下厥上竭。爲難治。294

少陰病。惡寒。身踡而利。手足逆冷者。不治。295

少陰病。下利止而頭眩。時時自冒者。死。297

少陰病。吐。利。躁煩。四逆者。死。296

少陰病。四逆。惡寒而身踡。脈不至。不煩而躁者。死。298

少陰病六七日。息高者。死。299

少陰病。脈微細沉。但欲臥。汗出不煩。自欲吐。至五六日。自利。復煩燥。不得臥寐者。死。300

少陰病。始得之。反發熱。脈沉者。麻黃細辛附子湯主之。301

*少陰病。始得之。其人發熱。脈反沉者。宜麻黃附子湯。(聖惠方)301

少陰病。得之二三日。麻黃附子甘草湯微發汗。以二三日無証。故微發汗302

少陰病。得之二三日以上。心中煩。不得臥。黃連阿膠湯主之303

少陰病。得之一二日。口中和。其背惡寒者。當灸之。附子湯主之。304

*少陰病。其人雖裏和。其病恶寒者。宜灸之。(聖惠方)304

少陰病。身體痛。手足寒。骨節痛。脈沉者。附子湯主之。305

*少陰病。身體痛。手足寒。脈沉者。宜四逆湯。(聖惠方)305

少陰病。下利。便膿血。桃花湯主之。306

*少陰病。下利。便膿血者。桃花湯。(聖惠方)306

少陰病二三日至四五日。腹痛。小便不利。下利不止而便膿血。桃花湯主之。307

少陰病。下利。便膿血者。可刺。308

少陰病。吐利。手足逆。煩躁欲死者。[吳]茱萸湯主之。309

*少陰病。其人吐利。手足逆。煩躁者。宜吳茱萸湯。(聖惠方)309

少陰病。下利。咽痛。胸滿。心煩。豬膚湯主之。309

*少陰病。下利。咽痛。胸滿心煩。宜豬苓湯。(聖惠方)

少陰病二三日。咽痛者。可與甘草湯。不瘥。可與桔梗湯。311

*少陰病。咽痛者。宜甘草桔梗湯(聖惠方)311

少陰病。咽中傷。生瘡。不能語言。聲不出。苦酒湯主之。312

少陰病。咽中痛。半夏散及湯主之。313

少陰病。下利。白通湯主之。314

*少陰病下利。宜白通湯。(聖惠方)314

少陰病。下利。脈微。服白通湯。利不止。厥逆。無脈。乾嘔。煩[躁]者。白通加豬膽汁湯主之。服湯脈暴出者死。微續者生。315

*少陰病。下利。服白通湯。止後。厥逆。無脈。煩躁者。宜白通豬苓湯。其脈暴出者死。微微續出者生。(聖惠方)315

少陰病。二三日不已。至四五日。腹痛。小便不利。四肢沉重疼痛而利。此爲有水氣。其人或咳。或小便自利。或下利。或嘔。玄武湯主之。316

少陰病。下利清穀。裏寒外熱。手足厥逆。脈微欲絕。身反不惡寒。其人面赤。或腹痛。或乾嘔。或咽痛。或利止而脈不出。通脈四逆湯主之。317

*少陰病。下利水穀。里寒外熱。手足厥逆。脈微欲絕。身反惡寒。其人面赤。或腹痛。或乾嘔。或咽痛。或時利止。而脈不出者。宜四逆湯。(聖惠方)317

少陰病。四逆。其人或咳。或悸。或小便不利。或腹中痛。或洩利下重。四逆散主之。318

少陰病。下利六七日。咳而嘔。渴。心煩不得眠。豬苓湯主之。319

少陰病。得之二三日。口燥。咽乾者。急下之。宜[大]承氣湯。320

少陰病。下利清水。色青者。心下必痛。口乾燥者。急下之。宜[大]承氣湯。321

少陰病六七日。腹滿。不大便者。急下之。宜[大]承氣湯。322

少陰病。脈沉者。急溫之。宜四逆湯。323

少陰病。其人飲食入即吐。心中溫溫欲吐。復不能吐。始得之。手足寒。脈弦遲。此胸中實。不可下也。當吐之。若膈上有寒飲。乾嘔者。不可吐。當溫之。宜四逆湯。324

*少陰病。其人飲食則吐。心中溫溫欲吐。複不能吐。手足寒。脈弦遲。此胸中實。不可下也。當宜吐之。宜瓜蒂散。少陰病。若膈上有寒。欲乾嘔者。不可吐。當溫之。以四逆湯。(聖惠方)324

*少陰病。其人欲食。入則吐。心中溫溫欲吐。複不能吐。手足寒。脈弦遲。乾嘔。此膈上有寒。不可吐之。當宜溫也(聖惠方)。324

少陰病。下利。脈微澀。嘔而汗出。必數更衣。反少者。當溫其上。灸之。325

★厥陰病狀

厥陰之爲病。消渴。氣上撞[心]。心中疼熱。飢而不欲食。甚者食則欲吐[蛔]。下之利不止。326

厥陰中風。其脈微浮。爲欲愈。不浮。爲未愈。327

*傷寒六日。厥陰受病。其脈微浮。爲欲愈。不浮。爲未愈也。宜建中湯。(聖惠方)327

厥陰病。欲解時。從醜盡卯。328

厥陰病。渴欲飲水者。與水飲之即愈。329

*厥陰病。渴欲飲水者。少少與之愈。329(宋本)

諸四逆。厥者。不可下之。虛家亦然。330

傷寒。先厥。後發熱而利者。必自止。見厥復利。331

傷寒。始發熱六日。厥反九日而利。厥利當不能食。今反能食。恐爲除中。食以黍餅。不發熱者。知胃氣尚在。必愈。恐暴熱來出而復去也。後三日。脈之。其熱續在。期之旦日夜半愈。所以然者。本發熱六日。厥反九日。復發熱三日。并前六日。亦爲九日。與厥相應。故期之旦日夜半愈。後三日。脈之而脈數。其熱不罷。此爲熱氣有餘。必發癰膿。332

傷寒。脈遲六七日。而反與黃芩湯徹其熱。脈遲爲寒。今與黃芩湯復除其熱。腹中應冷。當不能食。今反能食。此爲除中。必死。333

傷寒。先厥。後發熱。下利必自止。而反汗出。咽中痛者。其喉爲痺。發熱。無汗。而利必自止。不止者。必便膿血。便膿血者。其喉不痺。334

傷寒一二日至四五日而厥者。必發熱。前熱者。後必厥。厥深者。熱亦深。厥微者。熱亦微。厥。應下之。而發其汗者。必口傷爛赤。335

凡厥者。陰陽氣不相順接。便爲厥。厥者。手足逆冷者是也。337

傷寒。病厥五日。熱亦五日。設六日。當復厥。不厥者。自愈。厥終不過五日。以熱五日。故知自愈。336

傷寒。脈微而厥。至七八日。膚冷。其人躁。無安時。此爲藏厥。非蛔厥也。蛔厥者。其人當吐蛔。令病者靜。而復時煩。此爲藏寒。蛔上入其膈。故煩。須臾復止。得食而嘔。又煩者。蛔聞食臭出。其人常自吐蛔。蛔厥者烏梅丸主之。338

傷寒。熱少。微厥。指頭寒。默默不欲食。煩躁。數日。小便利。色白者。此熱除也。欲得食。其病爲愈。若厥而嘔。胸脅煩滿者。其後必便血。339

病者手足厥冷。言我不結胸。小腹滿。按之痛。此冷結在膀胱關元也。340

傷寒。發熱四日。厥反三日。復熱四日。厥少熱多者。其病當愈。四日至七日。熱不除者。必便膿血。341

傷寒。厥四日。熱反三日。復厥五日。其病爲進。寒多熱少。陽氣退。故爲進。342

傷寒六七日。其脈微。手足厥。煩躁。灸厥陰。厥不還者死。343

傷寒。下利。厥逆。躁不得臥者。死。344

傷寒。發熱。下利至甚。厥不止者。死。345

*傷寒。發熱。下利至厥。不止者。死。(脈經。玉函。翼方)345

傷寒六七日。不利。便發熱而利。其人汗出不止者。死。有陰無陽故也。346

*傷寒六七日。不利。便發熱而利。其人汗出。利不止者。死。有陰無陽故也。(脈經)346

傷寒五六日。不結胸。腹濡。脈虛。復厥者。不可下。此爲亡血。下之死。347

傷寒。發熱而厥七日。下利者。爲難治。348

傷寒。脈促。手足厥逆。可灸之。349

傷寒。脈滑而厥者。裏有熱也。白虎湯主之。250

手足厥寒。脈細欲絕者。當歸四逆湯主之。若其人內有久寒者。當歸四逆加吳茱萸生薑湯主之。351-352

大汗出。熱不去。內拘急。四肢疼。下利。厥逆而惡寒。四逆湯主之。353

大汗[出]。若大下利而厥冷者。四逆湯主之。354

病者手足厥冷。脈乍緊者。邪結在胸中。心下滿而煩。飢不能食。病在胸中。當吐之。宜瓜蒂散。355

傷寒。厥而心下悸。宜先治水。當與茯苓甘草湯。卻治其厥。不爾。水漬入胃。必作利也。356

*傷寒。厥而心下悸。宜先治水。卻治其厥。不爾。水漬入胃。必作利也。茯苓甘草湯主之。356

傷寒六七日。大下後。[寸]脈沉遲。手足厥逆。下部脈不至。咽喉不利。唾膿血。洩利不止者。爲難治。麻黃升麻湯主之。357

傷寒四五日。腹中痛。若轉氣。下趣小腹者。爲欲自利也。358

傷寒。本自寒下。醫復吐下之。寒格。更逆吐下。食入即出。乾薑黃芩黃連人參湯主之。359

下利。有微熱而渴。脈弱者。自愈。360

下利。脈數。若微[發]熱。汗出者。自愈。設[脈]復緊。爲未解。361

下利。手足厥[冷]。無脈。[當其厥陰]灸之。不溫[而脈不還]。反微喘者。死。少陰負跌陽者。爲順。362

*夫吐下。手足厥。無脈者。當其厥陰灸之。不溫。及微喘者。死。(聖惠方)362

下利。寸脈反浮數。尺中自澀者。必清膿血。363

下利清穀。不可攻其表。汗出必脹滿。364

下利。脈沉弦者。下重。脈大者。爲未止。脈微弱數者。爲欲自止。雖發熱。不死。365

下利。脈沉而遲。其人面少赤。身有微熱。下利清穀者。必鬱冒。汗出而解。其人[必]微厥。所以然者。其面戴陽。下虛故也。366

下利。脈反數而渴者。今自愈。設不瘥。必清膿血。以有熱故也。367

下利後。脈絕。手足厥[冷]。晬時脈還。手足溫者。生。不還。不溫者。死。368

傷寒。下利日十餘行。脈反實者。死。369

下利清穀。裏寒外熱汗出而厥。通脈四逆湯主之。370

熱利下重者。白頭翁湯主之。371

下利。欲飲水者。爲有熱。白頭翁湯主之。373

下利。腹賬滿。身體疼痛者。先溫其裏。乃攻其表。溫裏宜四逆湯。攻表宜桂枝湯。372

下利。譫語者。爲有燥屎也。小承氣湯主之。374

下利後。更煩。按之心下濡者。爲虛煩也。梔子[豉]湯主之。375

嘔家。有癰膿者。不可治嘔。膿盡自愈。376

嘔而發熱者。小柴胡湯主之。379

嘔而脈弱。小便復利。身有微熱。見厥者。難治。四逆湯主之。377

乾嘔。吐涎沫。頭痛者。吳茱萸湯主之。378

傷寒。大吐大下之。極虛。復極汗者。其人外氣怫鬱。復與之水。以發其汗。因得噦。所以然者。胃中寒冷故也。380

傷寒。噦而腹滿。視其前後。知何部不利。利之即愈。381
