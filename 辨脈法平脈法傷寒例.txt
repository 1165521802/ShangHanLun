
★辨脈法

问曰。脈有陰陽。何谓也。
答曰。凡脈大。浮。數。動。滑。此名陽也。脈沈。濇。弱。弦。微。此名陰也。凡陰病見陽脈者生。陽病見陰脈者死。

问曰。脈有陽结陰结者。何以別之。
答曰。其脈浮而數。能食。不大便者。此为実。名曰陽结也。期十七日當劇。其脈沈而遲。不能食。身体重。大便反堅。名曰陰结也。期十四日當劇。

问曰。病有洒淅惡寒而復發熱者何。
答曰。陰脈不足。陽往從之。陽脈不足。陰往乘之。
[问]曰。何谓陽不足。
答曰。假令寸口脈微。名曰陽不足。陰气上入陽中。則洒淅惡寒也。
[问]曰。何谓陰不足。
答曰。假令尺脈弱。名曰陰不足。陽气下陷入陰中。則發熱也。

陽脈浮。陰脈弱者。則血虚。血虚則筋急也。

其脈沈者。榮气微也。

其脈浮而汗出如流珠者。衛气衰也。

榮气微者。加燒針則血流不行。更發熱而躁煩也。

脈霭霭如車蓋者。名曰陽结也。

脈纍纍如循長竿者。名曰陰结也。

脈瞥瞥如羹上肥者。陽气微也。

脈縈縈如蜘蛛絲者。陽气衰也。

脈绵绵如瀉漆之絕者。亡其血也。

脈來缓。时一止復來者。名曰结。脈來數。时一止復來者。名曰促。脈陽盛則促。陰盛則结。此皆病脈。

陰陽相摶。名曰動。陽動則汗出。陰動則發熱。形冷惡寒者。此三焦傷也。

若數脈見于關上。上下無頭尾。如豆大。厥厥動搖者。名曰動也。

陽脈浮大而濡。陰脈浮大而濡。陰脈与陽脈同等者。名曰缓也。

脈浮而緊者。名曰弦也。弦者。状如弓弦。按之不移也。脈緊者。如轉索無常也。

脈弦而大。弦則为減。大則为芤。減則为寒。芤則为虚。寒虚相摶。此名为革。婦人則半產漏下。男子則亡血失精。

问曰。病有戰而汗出。因得解者。何也。
答曰。脈浮而緊。按之反芤。此为本虚。故當戰而汗出也。其人本虚。是以發戰。以脈浮。故當汗出而解也。若脈浮而數。按之不芤。此人本不虚。若欲自解。但汗出耳。不發戰也。
问曰。病有不戰而汗出解者。何也。
答曰。脈大而浮數。故知不戰汗出而解也。
问曰。病有不戰不汗出而解者。何也。
答曰。其脈自微。此以曾發汗。或吐。或下。或亡血。以内無津液。此陰陽自和。必自愈。故不戰不汗出而解也。

问曰。傷寒三日。脈浮數而微。病人身涼和者。何也。
答曰。此为欲解也。解以夜半。脈浮而解者。濈然汗出也。脈數而解者。必能食也。脈微而解者。必大汗出也。

问曰。脈病欲知愈未愈者。何以別之。
答曰。寸口。關上。尺中三處。大。小。浮。沈。遲。數同等。雖有寒熱不解者。此脈陰陽为和平。雖劇當愈。

師曰。立夏得洪大脈。是其本位。其人病身体苦疼重者。須發其汗。若明日身不疼不重者。不須發汗。若汗濈濈自出者。明日便解矣。何以言之。立夏得洪大脈。是其时脈。故使然也。四时仿此。

问曰。凡病欲知何时得。何时愈。
答曰。假令夜半得病者。明日日中愈。日中得病者。夜半愈。何以言之。日中得病。夜半愈者。以陽得陰則解也。夜半得病。明日日中愈者。以陰得陽則解也。

寸口脈浮为在表。沈为在裏。數为在腑。遲为在臓。假令脈遲。此为在臓也。

趺陽脈浮而濇。少陰脈如經者。其病在脾。法當下利。何以知之。若脈浮大者。气実血虚也。今趺陽脈浮而濇。故知脾气不足。胃气虚也。以少陰脈弦而浮纔見。此为调脈。故稱如經也。若反滑而數者。故知當屎膿也。

寸口脈浮而緊。浮則为風。緊則为寒。風則傷衛。寒則傷榮。榮衛俱病。骨節煩疼。當發其汗也。

趺陽脈遲而缓。胃气如經也。趺陽脈浮而數。浮則傷胃。數則動脾。此非本病。医特下之所为也。榮衛内陷。其數先微。脈反但浮。其人必大便堅。气噫而除。何以言之。本以數脈動脾。其數先微。故知脾气不治。大便堅。气噫而除。今脈反浮。其數改微。邪气獨留。心中則飢。邪熱不殺穀。潮熱發渴。數脈當遲缓。脈因前後度數如法。病者則飢。數脈不时。則生惡瘡也。

師曰。病人脈微而濇者。此为医所病也。大發其汗。又數大下之。其人亡血。病當惡寒。後乃發熱。無休止时。夏月盛熱。欲著複衣。冬月盛寒。欲裸其身。所以然者。陽微則惡寒。陰弱則發熱。此医發其汗。令陽气微。又大下之。令陰气弱。五月之时。陽气在表。胃中虚冷。以陽气内微。不能勝冷。故欲著複衣。十一月之时。陽气在裏。胃中煩熱。以陰气内弱。不能勝熱。故欲裸其身。又陰脈遲濇。故知血亡也。

脈浮而大。心下反堅。有熱屬臓者。攻之。不令發汗。屬腑者。不令溲數。溲數則大便堅。汗多則熱愈。汗少則便難。脈遲尚未可攻。脈浮而洪。身汗如油。喘而不休。水漿不下。体形不仁。乍靜乍亂。此为命絕也。又未知何臓先受其災。若汗出髮潤。喘不休者。此为肺先絕也。陽反獨留。形体如煙熏。直視搖頭。此心絕也。脣吻反青。四肢漐習者。此为肝絕也。環口黧黑。柔汗發黄者。此为脾絕也。溲便遺失。狂言。目反直視者。此为腎絕也。又未知何臓陰陽前絕。若陽气前絕。陰气後竭者。其人死。身色必青。陰气前絕。陽气後竭者。其人死。身色必赤。腋下溫。心下熱也。

寸口脈浮大。而医反下之。此为大逆。浮則無血。大則为寒。寒气相摶。則为腸鳴。医乃不知而反飲冷水。令汗大出。水得寒气。冷必相摶。其人即䭇。

趺陽脈浮。浮則为虚。浮虚相摶。故令气䭇。言胃气虚竭也。脈滑則为噦。此为医咎。責虚取実。守空迫血。脈浮鼻中燥者。必衄也。

诸脈浮數。當發熱而洒淅惡寒。若有痛處。飲食如常者。畜積有膿也。

脈浮而遲。面熱赤而戰愓者。六七日當汗出而解。反發熱者差遲。遲为無陽。不能作汗。其身必痒也。

寸口脈陰陽俱緊者。法當清邪中於上焦。濁邪中於下焦。清邪中上。名曰潔也。濁邪中下。名曰渾也。陰中於邪。必内慄也。表气微虚。裏气不守。故使邪中於陰也。陽中於邪。必發熱。頭痛。項強。頸攣。腰痛。脛痠。所为陽中霧露之气。故曰清邪中上。濁邪中下。陰气为慄。足膝逆冷。便溺妄出。表气微虚。裏气微急。三焦相溷。内外不通。上焦怫鬱。臓气相熏。口烂食齗也。中焦不治。胃气上衝。脾气不轉。胃中为濁。榮衛不通。血凝不流。若衛气前通者。小便赤黄。与熱相摶。因熱作使。遊於經络。出入臓腑。熱气所過。則为癰膿。若陰气前通者。陽气厥微。陰無所使。客气内入。嚏而出之。声嗢咽塞。寒厥相逐。为熱所擁。血凝自下。状如豚肝。陰陽俱厥。脾气孤弱。五液注下。下焦不阖。清便下重。令便數難。脐築湫痛。命將難全。

脈陰陽俱緊者。口中气出。脣口乾燥。踡臥足冷。鼻中涕出。舌上胎滑。勿妄治也。到七日已來。其人微發熱。手足溫者。此为欲解。或到八日已上。反大發熱者。此为難治。设使惡寒者。必欲嘔也。腹内痛者。必欲利也。

脈陰陽俱緊。至於吐利。其脈獨不解。緊去入安。此为欲解。若脈遲至六七日不欲食。此为晚發。水停故也。为未解。食自可者为欲解。

病六七日。手足三部脈皆至。大煩而口噤不能言。其人躁擾者。必欲解也。若脈和。其人大煩。目重。臉内際黄者。此为欲解也。

脈浮而數。浮为風。數为虚。風为熱。虚为寒。風虚相摶。則洒淅惡寒也。

脈浮而滑。浮为陽。滑为実。陽実相摶。其脈數疾。衛气失度。浮滑之脈數疾。發熱汗出者。此为不治。

傷寒。欬逆。上气。其脈散者死。谓其形損故也。

★平脈法

问曰。脈有三部。陰陽相乘。榮衛血气。在人体躬。呼吸出入。上下於中。因息遊布。津液流通。隨时動作。效象形容。春弦秋浮。冬沈夏洪。察色觀脈。大小不同。一时之间。變無經常。尺寸參差。或短或長。上下乖错。或存或亡。病輒改易。進退低昂。心迷意惑。動失纪綱。願为具陳。令得分明。
師曰。子之所问。道之根源。脈有三部。尺寸及關。榮衛流行。不失衡銓。腎沈心洪。肺浮肝弦。此自經常。不失銖分。出入升降。漏刻周旋。水下二刻。一周循環。當復寸口。虚実見焉。變化相乘。陰陽相干。風則浮虚。寒則牢堅。沈潛水蓄。支飲急弦。動則为痛。數則熱煩。设有不應。知變所缘。三部不同。病各異端。太過可怪。不及亦然。邪不空見。中必有姦。審察表裏。三焦別焉。知其所舍。消息诊看。料度腑臓。獨見若神。为子条记。傳与賢人。

師曰。呼吸者。脈之頭也。初持脈。來疾去遲。此出疾入遲。名曰内虚外実也。初持脈。來遲去疾。此出遲入疾。名曰内実外虚也。

问曰。上工朢而知之。中工问而知之。下工脈而知之。願闻其说。
師曰。病家人请云。病人若發熱。身体疼。病人自臥。師到。诊其脈。沈而遲者。知其差也。何以知之。表有病者。脈當浮大。今脈反沈遲。故知愈也。

假令病人云。腹内卒痛。病人自坐。師到。脈之。浮而大者。知其差也。何以知之。若裏有病者。脈當沈而细。今脈浮大。故知愈也。

師曰。病家人來请云。病人發熱。煩極。明日師到。病人向壁臥。此熱已去也。设令脈不和。處言已愈。设令向壁臥。闻師到。不驚起而盻視。若三言三止。脈之。嚥唾者。此詐病也。设令脈自和。處言汝病大重。當須服吐下藥。鍼灸數十百處乃愈。

師持脈。病人欠者。無病也。脈之呻者。病也。言遲者。風也。搖頭言者。裏痛也。行遲者。表強也。坐而伏者。短气也。坐而下一腳者。腰痛也。裏実護腹如懷卵物者。心痛也。

師曰。伏气之病。以意候之。今月之内。欲有伏气。假令舊有伏气。當須脈之。若脈微弱者。當喉中痛似傷。非喉痹也。病人云。実咽中痛。雖爾。今復欲下利。

问曰。人病恐怖者。其脈何状。
師曰。脈形如循絲纍纍然。其面白脫色也。

问曰。人不飲。其脈何類。
師曰。其脈自濇。脣口乾燥也。

问曰。人愧者。其脈何類。
師曰。脈浮而面色乍白乍赤。

问曰。經说脈有三菽。六菽重者。何谓也。
師曰。脈。人以指按之。如三菽之重者。肺气也。如六菽之重者。心气也。如九菽之重者。脾气也。如十二菽之重者。肝气也。按之至骨者。腎气也。假令下利。寸口。關上。尺中悉不見脈。然尺中时一小見。脈再举頭者。腎气也。若見損脈來至。为難治。

问曰。脈有相乘。有縱有横。有逆有順。何也。
師曰。水行乘火。金行乘木。名曰縱。火行乘水。木行乘金。名曰横。水行乘金。火行乘木。名曰逆。金行乘水。木行乘火。名曰順也。

问曰。脈有殘賊。何谓也。
師曰。脈有弦。緊。浮。滑。沈。濇。此六者名曰殘賊。能为诸脈作病也。

问曰。脈有災怪。何谓也。
師曰。假令人病。脈得太陽。与形证相應。因为作湯。比還送湯如食頃。病人乃大吐。若下利。腹中痛。
師曰。我前來不見此证。今乃變異。是名災怪。
又问曰。何缘作此吐利。
答曰。或有舊时服藥。今乃發作。故名災怪耳。

问曰。東方肝脈。其形何似。
師曰。肝者。木也。名厥陰。其脈微弦濡弱而長。是肝脈也。肝病自得濡弱者。愈也。假令得纯弦脈者。死。何以知之。以其脈如弦直。是肝臓傷。故知死也。

[问曰。]南方心脈。其形何似。
師曰。心者。火也。名少陰。其脈洪大而長。是心脈也。心病自得洪大者。愈也。假令脈來微去大。故名反。病在裏也。脈來頭小本大者。故名覆。病在表也。上微頭小者。則汗出。下微本大者。則为關格不通。不得尿。頭無汗者可治。有汗者死。

[问曰。]西方肺脈。其形何似。
師曰。肺者。金也。名大陰。其脈毛浮也。肺病自得此脈。若得缓遲者。皆愈。若得數者。則劇。何以知之。數者南方火。火剋西方金。法當癰肿。为難治也。

问曰。二月得毛浮脈。何以處言至秋當死。
師曰。二月之时。脈當濡弱。反得毛浮者。故知至秋死。二月肝用事。肝脈屬木。應濡弱。反得毛浮者。是肺脈也。肺屬金。金來剋木。故知至秋死。他皆仿此。

師曰。脈肥人責浮。瘦人責沈。肥人當沈。今反浮。瘦人當浮。今反沈。故責之。

師曰。寸脈下不至關。为陽絕。尺脈上不至關。为陰絕。此皆不治。決死也。若計其餘命死生之期。期以月節剋之也。

師曰。脈病人不病。名曰行尸。以無王气。卒眩仆不識人者。短命則死。人病脈不病。名曰内虚。以無穀神。雖困無苦。

问曰。翕奄沈。名曰滑。何谓也。沈为纯陰。翕为正陽。陰陽和合。故令脈滑。關尺自平。陽明脈微沈。食飲自可。少陰脈微滑。滑者緊之浮名也。此为陰実。其人必股内汗出。陰下溼也。

问曰。曾为人所難。緊脈從何而來。
師曰。假令亡汗。若吐。以肺裏寒。故令脈緊也。假令欬者。坐飲冷水。故令脈緊也。假令下利。以胃中虚冷。故令脈緊也。

寸口衛气盛。名曰高。榮气盛。名曰章。高章相摶。名曰綱。衛气弱。名曰惵。榮气弱。名曰卑。惵卑相摶。名曰損。衛气和。名曰缓。榮气和。名曰遲。遲缓相摶。名曰沈。

寸口脈缓而遲。缓則陽气長。其色鲜。其顏光。其声商。毛髮長。遲則陰气盛。骨髓生。血滿。肌肉緊薄鲜堅。陰陽相抱。榮衛俱行。剛柔相摶。名曰強也。

趺陽脈滑而緊。滑者胃气実。緊者脾气強。持実擊強。痛還自傷。以手把刃。坐作瘡也。

寸口脈浮而大。浮为虚。大为実。在尺为關。在寸为格。關則不得小便。格則吐逆。

趺陽脈伏而濇。伏則吐逆。水穀不化。濇則食不得入。名曰關格。

脈浮而大。浮为風虚。大为气強。風气相摶。必成癮疹。身体为痒。痒者名泄風。久久为痂癩。

寸口脈弱而遲。弱者衛气微。遲者榮中寒。榮为血。血寒則發熱。衛为气。气微者心内飢。飢而虚滿不能食也。

趺陽脈大而緊者。當即下利。为難治。

寸口脈弱而缓。弱者陽气不足。缓者胃气有餘。噫而吞酸。食卒不下。气填於膈上也。

趺陽脈緊而浮。浮为气。緊为寒。浮为腹滿。緊为絞痛。浮緊相摶。腸鳴而轉。轉即气動。膈气乃下。少陰脈不出。其陰肿大而虚也。

寸口脈微而濇。微者衛气不行。濇者榮气不足。榮衛不能相將。三焦無所仰。身体痹不仁。榮气不足。則煩疼。口難言。衛气虚。則惡寒數欠。三焦不歸其部。上焦不歸者。噫而酢吞。中焦不歸者。不能消穀引食。下焦不歸者。則遺溲。

趺陽脈沈而數。沈为実。數消穀。緊者病難治。

寸口脈微而濇。微者衛气衰。濇者榮气不足。衛气衰。面色黄。榮气不足。面色青。榮为根。衛为葉。榮衛俱微。則根葉枯槁。而寒慄欬逆。唾腥吐涎沫也。

趺陽脈浮而芤。浮者衛气衰。芤者榮气傷。其身体瘦。肌肉甲错。浮芤相摶。宗气衰微。四屬斷絕。

寸口脈微而缓。微者衛气疏。疏則其膚空。缓者胃气実。実則穀消而水化也。穀入於胃。脈道乃行。而入於經。其血乃成。榮盛則其膚必疏。三焦絕經。名曰血崩。

趺陽脈微而緊。緊为寒。微則为虚。微緊相摶。則为短气。

少陰脈弱而濇。弱者微煩。濇者厥逆。

趺陽脈不出。脾不上下。身冷膚堅。

少陰脈不至。腎气微。少精血。奔气促迫。上入胸膈。宗气反聚。血结心下。陽气退下。熱歸陰股。与陰相動。令身不仁。此为尸厥。當刺期门。巨阙。

寸口脈微。尺脈緊。其人虚損多汗。知陰常在。絕不見陽也。

寸口诸微亡陽。诸濡亡血。诸弱發熱。诸緊为寒。诸乘寒者。則为厥。鬱冒不仁。以胃無穀气。脾濇不通。口急不能言。戰而慄也。

问曰。濡弱何以反適十一頭。
師曰。五臓六腑相乘。故令十一。

问曰。何以知乘腑。何以知乘臓。
師曰。诸陽浮數为乘腑。诸陰遲濇为乘臓也。

★傷寒例

陰陽大論云。春气溫和。夏气暑熱。秋气清涼。冬气冷冽。此則四时正气之序也。冬时嚴寒。萬類深藏。君子固密。則不傷於寒。觸冒之者。乃名傷寒耳。其傷於四时之气。皆能为病。以傷寒为毒者。以其最成殺厲之气也。中而即病者。名曰傷寒。不即病者。寒毒藏於肌膚。至春變为溫病。至夏變为暑病。暑病者。熱極重於溫也。是以辛苦之人。春夏多溫熱病。皆由冬时觸寒所致。非时行之气也。凡时行者。春时應暖而復大寒。夏时應大熱而反大涼。秋时應涼而反大熱。冬时應寒而反大溫。此非其时而有其气。是以一歲之中。長幼之病多相似者。此則时行之气也。

夫欲候知四时正气为病。及时行疫气之法。皆當按斗曆占之。九月霜降節後。宜漸寒。向冬大寒。至正月雨水節後。宜解也。所以谓之雨水者。以冰雪解而为雨水故也。至驚蟄二月節後。气漸和暖。向夏大熱。至秋便涼。

從霜降以後。至春分以前。凡有觸冒霜露。体中寒即病者。谓之傷寒也。九月十月。寒气尚微。为病則輕。十一月十二月。寒冽已嚴。为病則重。正月二月。寒漸將解。为病亦輕。此以冬时不调。適有傷寒之人。即为病也。其冬有非節之暖者。名曰冬溫。冬溫之毒。与傷寒大異。冬溫復有先後。更相重沓。亦有輕重。为治不同。证如後章。

從立春節後。其中無暴大寒。又不冰雪。而有人壯熱为病者。此屬春时陽气。發於冬时伏寒。變为溫病。

從春分以後至秋分節前。天有暴寒者。皆为时行寒疫也。三月四月。或有暴寒。其时陽气尚弱。为寒所折。病熱猶輕。五月六月。陽气已盛。为寒所折。病熱則重。七月八月。陽气已衰。为寒所折。病熱亦微。其病与溫及暑病相似。但治有殊耳。

十五日得一气。於四时之中。一时有六气。四六名为二十四气也。然气候亦有應至而不至。或有未應至而至者。或有至而太過者。皆成病气也。但天地動靜。陰陽鼓擊者。各正一气耳。是以彼春之暖。为夏之暑。彼秋之忿。为冬之怒。是故冬至之後。一陽爻升。一陰爻降也。夏至之後。一陽气下。一陰气上也。斯則冬夏二至。陰陽合也。春秋二分。陰陽離也。

陰陽交易。人變病焉。此君子春夏養陽。秋冬養陰。順天地之剛柔也。小人觸冒。必嬰暴疹。須知毒烈之气留在何經。而發何病。詳而取之。是以春傷於風。夏必飱泄。夏傷於暑。秋必病瘧。秋傷於溼。冬必咳嗽。冬傷於寒。春必病溫。此必然之道。可不審明之。

今搜採仲景舊論。錄其证候。诊脈。聲色。對病真方有神驗者。擬防世急也。

凡傷於寒則为病熱。熱雖甚不死。若兩感於寒而病者必死。

尺寸俱浮者。太陽受病也。當一二日發。以其脈上連風府。故頭項痛。腰脊強。

尺寸俱長者。陽明受病也。當二三日發。以其脈俠鼻。络於目。故身熱。目疼。鼻乾。不得臥。

尺寸俱弦者。少陽受病也。當三四日發。以其脈循脅络於耳。故胸脅痛而耳聾。此三經皆受病。未入於府者。可汗而已。

尺寸俱沈细者。太陰受病也。當四五日發。以其脈布胃中络於嗌。故腹滿而嗌乾。

尺寸俱沈者。少陰受病也。當五六日發。以其脈貫腎络於肺。繫舌本。故口燥舌乾而渴。

尺寸俱微缓者。厥陰受病也。當六七日發。以其脈循陰器络於肝。故煩滿而囊缩。此三經皆受病。已入於府。可下而已。

若兩感於寒者。一日太陽受之。即与少陰俱病。則頭痛。口乾。煩滿而渴。二日陽明受之。即与太陰俱病。則腹滿。身熱。不欲食。谵语。三日少陽受之。即与厥陰俱病。則耳聾。囊缩而厥。水漿不入。不知人者。六日死。若三陰三陽。五臓六腑皆受病。則榮衛不行。腑臓不通。則死矣。其不兩感於寒。更不傳經。不加異气者。至七日太陽病衰。頭痛少愈也。八日陽明病衰。身熱少歇也。九日少陽病衰。耳聾微闻也。十日太陰病衰。腹減如故。則思飲食。十一日少陰病衰。渴止舌乾。已而嚏也。十二日厥陰病衰。囊縱。少腹微下。大气皆去。病人精神爽慧也。若過十三日以上不间。尺寸陷者。大危。若更感異气變为他病者。當依舊壞证病而治之。

若脈陰陽俱盛。重感於寒者。變为溫瘧。陽脈浮滑。陰脈濡弱者。更遇於風。變为風溫。陽脈洪數。陰脈實大者。遇溫熱。變为溫毒。溫毒为病最重也。陽脈濡弱。陰脈弦緊者。更遇溫气。變为溫疫。以此冬傷於寒。發为溫病。脈之變证。方治如说。

凡人有疾。不时即治。隱忍冀差。以成痼疾。小兒女子。益以滋甚。时气不和。便當早言。尋其邪由。及在腠理。以时治之。罕有不愈者。患人忍之。數日乃说。邪气入藏。則難可制。此为家有患。備慮之要。

凡作湯藥。不可避晨夜。覚病須臾。即宜便治。不等早晚。則易愈矣。若或差遲。病即傳變。雖欲除治。必難为力。服藥正如方法。縱意違師。不須治之。

凡傷寒之病。多從風寒得之。始表中風寒。入裏則不消矣。未有溫覆而當不消散者。不在证治。擬欲攻之。猶當先解表。乃可下之。若表已解而内不消。非大滿。猶生寒熱。則病不除。若表已解而内不消。大滿大實。堅有燥屎。自可除下之。雖四五日。不能为禍也。若不宜下而便攻之。内虛熱入。協熱遂利。煩燥诸變。不可勝數。輕者困篤。重者必死矣。

世上之士。但務彼翕習之榮。而莫見此傾危之敗。惟明者居然能護其本。近取诸身。夫何遠之有焉。

凡發汗。溫服湯藥。其方雖言日三服。若病劇不解。當促其间。可半日中𥁞三服。若与病相阻。即便有所覚。重病者。一日一夜當晬时觀之。如服一劑。病证猶在。故當復作本湯服之。至有不肯汗出。服三劑乃解。若汗不出者。死病也。

凡得时气病。至五六日。而渴欲飲水。飲不能多。不當与也。何者？以腹中熱尚少。不能消之。便更与人作病也。至七八日。大渴欲飲水者。猶當依证与之。与之常令不足。勿極意也。言能飲一斗。与五升。若飲而腹滿。小便不利。若喘若噦。不可与之。忽然大汗出。是为自愈也。

凡得病。反能飲水。此为欲愈之病。其不曉病者。但闻病飲水自愈。小渴者乃強与飲之。因成其禍。不可復數。

凡得病。厥脈動數。服湯藥更遲。脈浮大減小。初躁後靜。此皆愈证也。

凡治溫病。可刺五十九穴。又身之穴三百六十有五。其三十九穴灸之有害。七十九穴刺之为災。并中髓也。

凡脈四損。三日死。平人四息。病人脈一至。名曰四損。脈五損。一日死。平人五息。病人脈一至。名曰五損。脈六損。一时死。平人六息。病人脈一至。名曰六損。

脈盛身寒。得之傷寒。脈虛身熱。得之傷暑。脈陰陽俱盛。大汗出不解者死。脈陰陽俱虛。熱不止者死。脈至乍疏乍數者死。脈至如轉索者。其日死。谵言妄语。身微熱。脈浮大。手足溫者生。逆冷。脈沈细者。不過一日死矣。此以前是傷寒熱病证候也。
